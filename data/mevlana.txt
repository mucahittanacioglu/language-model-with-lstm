İlim–İnsan–Peygamber–Mürşid–Mucize–
Aşk–Hikmet
Zevk sahibi olmayan sihri mucizeyle mukayese ederek her
ikisinin de esası hiledir sanır.
Yüce Allah açıkça meydanda olmadığından, bu
peygamberler Hakk’ın vekilleridir.
Peygamberler, halk nazarında gözbebeği gibi küçük
görünürlerdi ama felekten kurtuluş yolunu görmüşlerdi.
Hakk’ın arıya öğrettiğini, aslan ve ejderha bilmez.
Bilgi, Süleyman mülkünün hâtemidir, bütün âlem cesettir,
ilim can’dır.
Fakat okur da dediğini tutmazsan farz et ki peygamberleri
velileri görmüşsün inanmadıktan, onlara uymadıktan sonra ne
fayda!
Kâmil, toprağı tutsa altın olur; nakıs, altını ele alsa toz
toprak kesilir.
Âdem, yeryüzüne ağlamak için daima feryat etmek, inlemek
ve mahzun olmak için gelmiştir.
Âdem, Firdevs’ten, yedi kat göklerin üstünden ayakları
dolaşarak en adi yere, ta kapı dibine, özür dilemek için gitti.
İlim ve hikmet helal lokmadan doğar; aşk ve rikkat helal
lokmadan meydana gelir.
Bir lokmadan hasede uğrar, tuzağa düşersen; bir lokmadan
bilgisizlik ve gaflet meydana gelirse sen o lokmayı haram bil!
Velilerde Mevla’dan öyle bir kudret vardır ki atılmış oku,
yoldan geri çevirirler.
Allah’ın velisi, pişman olursa sebeplere eserlerin kapılarını
kapar fiilleri neticesiz bırakır. Fakat bunu, Allah’ın eliyle
yapar.
Veliler, hatırlatma ve unutturmaya kadirdirler; şu hâlde
herkesin gönlüne hâkimdirler.
Padişahlar, kendilerine kul olana kul olurlar.
Ben öyle bir aşka gark olmuşum ki evvel gelenlerin aşkları
da benim bu aşkıma batmış, yok olmuştur, sonra gelenlerin
aşkları da!
Padişah, birisi yüzünü gördükten sonra başkasına
meylederse kıskanır.
Gayretullah buğdaya benzer, harmandaki saman da
insanların kıskançlığıdır.
Kendi kendine huzur tavlasını oynamak için bu “ben” ve
“bizi” vücuda getirdin.
Allah’ın inayeti olmadıkça Allah yolunda hiçiz hiç!
Agâh ol ki veliler, zamanın İsrafil’idirler.
Ölüler onlardan can bulur, gelişirler.
Mustafa “Beni görene, benim yüzümü gören kişiyi görene
ne mutlu” dedi.
İstersen o nuru, son çırağdan al, istersen ilk çırağdan hiç
fark yok.
Nuru, dilersen son gelenlerin mumundan gör, dilerken
geçmişlerin mumundan.
Ey hoş arkadaş! Âşık, halis ve saf şarabı, kendisinden bulur,
onunla gıdalanırsa bu makamda artık akıl kaybolur, bu sırra
akıl ermez.
Bunu duy da bil ki Allah, kimi kendisine davet ettiyse o
kimse bütün dünya işlerinden vazgeçmiştir.
Ey körler güruhu! Ne iştesiniz, ne yapıyorsunuz? Aranıza
bir gören kişi alın!
Sen de sana sopa verenin eteğini tut. Bak bir kere Âdem
Peygamber istidlâl ve isyan yüzünden neler çekti?
Bu din lezzeti eğer akla aykırı olmasaydı bunca mucizeye
hacet var mıydı?
Yarabbi, muhtaçlara ihtiyaçları olan şeyi verenleri doyur
verdikleri her dirheme karşılık yüz bin ihsan et!
Yarabbi, malını esirgeyenlere de ziyan içinde ziyandan
başka şey verme!
Ebu Cehil, Ahmet’i görüp “Benî Haşim’den çirkin bir çehre
zuhur etti” dedi.
Ahmet ona dedi ki: “Haddini tecavüz ettinse de doğru
söyledin”.
Sıddık görüp “Ey güneş! Ne doğudansın, ne batıdan. Latif
bir surette parla, âlemi nurlandır”, dedi.
Ahmet dedi ki: Ey aziz, ey değersiz dünyadan kurtulan!
Doğru söyledin.
Orada bulunanlar “Ey halkın ulusu, ikisi biri birine zıt
söyledi, sen ikisine de doğru söyledin, dedin... Neden?” diye
sordular.
Peygamber “Ben Rabb’imin eliyle cilalanmış bir aynayım.
Türk, Hint’li nasılsalar, ben de o sureti görürler” dedi.
Dinleyen susuz ve arayıcı olursa vazeden ölü bile olsa
söyler. Peygamberler dedi ki: “Kadınlar akıllı kişilere, ehli dil
olanlara fazlasıyla galip olurlar.”
Fakat cahiller, kadına galebe ederler. “Çünkü onlar sert ve
kaba muameleli olurlar.”
Sevgi ve acıma, insanlık vasfıdır; hiddet ve şehvetse
hayvanlık vasfıdır.
Şaşılacak şey… Bu renk, renksizlik âleminden zuhura
geldiği hâlde, renksizlikle nasıl savaşa girişir?
Gül dikenden meydana gelmiştir, diken de gülden… Böyle
olduğu hâlde niçin savaşa, maceralara düşmüşlerdi… gibi bir
sual hatıra gelirse bil ki ya hakikatte savaş değildir, bir hikmet
içindir, eşek satanların kavgaları gibi bir hiledir. Bir sanattır.
Yahut ne savaş, ne hikmet... Hayretten ibarettir. Bu
viraneliktir içinde define aramak gerek.
Ululuk sahibi Allah’ın kullarından velilerinden baş çeker,
uzaklaşırsan bil ki onlar senden hoşlanmıyorlar, onlar seni
istemiyorlar.
Onların kehribarları vardır, meydana çıkarırlarsa senin
saman çöpü gibi varlığını deliye döndürür, kendilerine
çekerler.
Nâr ehliyle nur ehli, görünüşte karışıktır ama aralarında
Kafdağı çekilmiştir.
Dostların birbirlerine armağan sunmaları, dostluğa nazaran
ancak görünüşe ait şeylerdir. Fakat bu suretle o armağanlar,
gönüllerde gizli bulunan sevgilere şahadet eder.
Allah, Âdem’e üç arşın bir boy verdiği hâlde ruhlarda,
levhlerde ne varsa hepsini gösterdi.
Allah, ona ezelden ebede kadar ne varsa ve ne olacaksa
önceden ve “Allemelesma”sından ders verdi, öğretti.
Bu suretle melekler, onun ders vermesine hayran oldular,
kendilerinden geçtiler. Onun takdisiyle başka bir
mukaddesliğe eriştiler.
Peygamber “Allah; ben, yücelere, aşağılara, yere, göğe,
hatta Arş’a sığmam. Bunu, ey aziz, yakinen bil. Fakat
şaşılacak şeydir ki inanan kişinin kalbine sığarım. Beni arasan
inanan gönüllerde ara buyurdu” dedi.
Arş, bile o nuruyla, o genişliğiyle beraber Âdem’i görünce
yerinden kalktı.
Yeryüzündeydik ama yerden gafildik, orada gömülü olan
defineden haberimiz yoktu.
Allah’ın bir çeşit cömertliği, yoksulları meydana çıkarır, bir
başka cömertliği de onlara bol, bol ihsanda bulunur.
Şu hâlde yoksullar, Allah’ın cömertliğine aynadırlar. Hak
ile Hak olan ve varlıktan tamamıyla geçen hakiki yoksullarsa
mutlak nur olmuşlardır.
Kül âşığı olanlar, bu cüz’e müştak olmazlar. Cüz’e müştak
olan, külden mahrum kalır.
Padişah bir havuza benzer. Maiyetini de lüleler gibi bil. Su,
göllere lülelerden akar. Ama bahçıvan gülü güzün de görür.
Bu bir kişinin görüşü yok mu? Yüzlerce cihanın görüşünden
iyidir. Zaten Cihan O bir kişiden ibarettir. Geri kalanlar, hep
onun tâbileridir, hep onun yüzünden geçinenlerdir.
Pir, yaz mevsimidir; halk ise güz ayı… Halk, geceye benzer,
Pir aya…
O öyle bir Pir’dir ki iptidası yoktur, ezelîdir. Öyle tek ve
eşsiz inciye eş yoktur.
Pir’i bul ki bu yolculuk, Pir’siz pek tehlikeli, pek
korkuludur, afetlerle doludur.
Kendine gel! Hiç görmediğin o yola yalnız gitme, sakın yol
göstericiden baş çevirme!
Ey nobran! Pir’in gölgesi olmazsa gulyabani sesi seni
sersemleştirir, yolunu şaşırtır.
Gulyabani, sana zarar verir, yolundan alıkor. Bu yolda, nice
senden daha dâhi kişiler kaybolup gittiler.
Eşeğin başını çek, onu yola sok, doğru yolu bilen ve
görenlerin yoluna sür.
Gaflet edip de bir an boş bıraktın mı çayırlara doğru
fersahlarca yol alır.
Eşek yol düşmanıdır, yeşillik görünce sarhoş olur. Onun
yüzünden nice ona kul olanlar telef olup gitmişlerdir. Eğer yol
bilmezsen eşeğin dileğine aykırı hareket et; doğru yol, o
aykırı yoldur.
Heva ve hevesle, nefsin isteğiyle az dost ol. Çünkü seni
Allah yolundan çıkaran, yolunu şaşırtan, heva ve hevestir.
Güneş, insan suretiyle yüzünü örtmüştür, insan suretinde
gizlenmiştir; artık sen anlayıver. Doğrusunu Allah daha iyi
bilir.
Sen akıllı bir kişinin gölgesine kaç ki gizli gizli savaşan
düşmandan kurtulasın.
Bir Pir ele geçirdin mi hemen teslim ol; Musa gibi Hızır’ın
hükmüne girip yürü.
Gemiyi kırarsa ses çıkarma; çocuğu öldürürse saçını başını
yolma.
Mademki Hak, onun eline “Kendi elimdir” dedi; “Yedullahi
Fevka Eydihim” hükmünü verdi; şu hâlde Allah’ın eli, onu
öldürse de yine diriltir. Hatta öldürmek nedir ki? Ona ebedî
hayat verir.
Bu yolu, nadir olarak yapayalnız aşan bile yine Pirlerin
himmetiyle aşmış, varacağı yere onların sayesinde ulaşmıştır.
Pir’in eli kısa değildir, gaiptekilere de erişir. Onun eli,
Allah’ın kabzasından başka bir şey değildir ki.
Gaiptekileri bile doyururlar, onlara bile ihsan ederlerse artık
konuğun önüne ne nimetler komazlar?
Pir’i seçip ona teslim oldun mu, nazik ve tahammülsüz
olma; balçık gibi gevşek ve sölpük bir hâlde bulunma.
Her zahmete, her meşakkate kızar, kinlenirsen cilalanmadan
nasıl ayna olacaksın?
Şu hâlde bizden de Allah’a şükürler olsun ki bizi önce helak
olanlardan sonra dünyaya getirdi.
İşte Allah’ın o hak peygamberleri, o sözü doğru
peygamberler, bize bu yüzden “Acınmış Ümmet” adını taktı.
Be inatçı; Veliler, Eshab-ı Kehf’dir. Ayakta olsalar da
yürüyüp gezseler de uykudadırlar.
Allah, onları, kendilerinin haberi olmadan işletir; sağa, sola
çevirir.
Allah, “Ey gökyüzünün askerleri, benim kullarım!
Şükredin ki şehvetten ve cinsî temayülden kurtulmuşsunuz.
Eğer size de şehvet versem, artık gök, sizi kabul etmez.
Sizdeki masumluk, benim ismetimin, benim korumamın
aksindendir.
O masumluğu benden bilin, kendinizden değil. Kendinize
gelin, kendinize… “Lanetlenmiş şeytan, size galip gelmesin”
dedi. Nitekim Peygamber’in vahiy kâtibi de hikmeti
kendisinde gördü, kendine de vahiy geliyor zannetti.
Allah’ın muhabbetinden sarhoş olandan başka bütün halk,
çocuktur. Heva ve hevesinden kurtulmuş kişiden başka baliğ
yoktur.
Gönül ehlinin ilimleri, kendilerini taşır. Ten ehlinin
ilimleriyse kendilerine yüktür.
Allah “Yahmilü efsârâ-Tevrat’ı bilip onunla amel
etmeyenler, kitap taşıyan eşeğe benzer” dedi. Allah’tan
olmayan bilgi yüktür.
Peygamber Aleyhisselam’ın, Zeyd’e “Bugün nasılsın, nasıl
kalktın?” diye sorması, onun da “Mümin olarak ey Allah’ın
elçisi” diye cevap vermesi.
Zeyd dedi ki: “Gündüzleri susuz geçirdim, geceleri aşktan,
yanıp yakılmadan uyumadım.
Peygamber “Peki, o yoldan, bu diyarın anlayışınca bu diyar
akıllarının harcına getirdiğin bir hediye var mı nerde? Çıkar
bakalım!” dedi.
Zeyd dedi ki: “Halk, gökyüzünü nasıl görürse ben de arşı,
arştakilerle beraber öyle görüyorum.”
Cennetlik kim, yabancı nerde? Bence yılan ve balık gibi
apaşikâr.
Zeyd “Ben halkı, kadın, erkek… Herkesi, kıyamet
günündeymiş gibi apaçık görüyorum. Hemen şimdicik
söyleyeyim mi? Yoksa kapayayım mı?” dedi. Mustafa,
dudağını ısırarak sus demek istedi.
Bu söylediklerim ancak işaretlerden ibarettir. Daha derin
söylerim ama Peygamber’i incitmekten korkuyorum.
Bu ümit ve korku; herkes bu perdenin ardında beslenip
yetişsin diye perde ardına girmiştir.
Ümit ve korku perdesini yırttın mı gayp, bütün şâşâsıyla
meydana çıkar. Fakat gayba imanın, görünen şeye inanmaya
nispetle bire yüz fazileti vardır. Bunu iyice bil de şüphe ve
tereddütten kurtul.
İşler, bir zaman aksine gider; hırsız, polisi darağacına
sürükler;
Böylece, bir nice sultan, bir nice yüce himmetli, bir müddet
kendi kuluna kul olur.
Memleket ucunda, padişahtan saltanat sayesinden uzak bir
kale dizdarı;
Kaleyi düşmanlardan korur, orasını sayısız mal ve para
verse bile satmaz,
Padişah orada değilken, hudut boylarında, padişahın
huzurundaymış gibi vefakârlıkta bulunursa;
O dizdar; elbette padişahın yanında, huzurunda bulunan ve
can feda eden kişilerden daha değerlidir.
Şu hâlde yarı zerre miktar, fakat gaibane emir tutmak;
emredicinin huzurunda kulluk etmek ve emrine uymaktan yüz
binlerce defa üstündür.
Kulluk ve iman, şimdi makbuldür. Fakat ölümden sonra her
şey meydana çıkınca inanmak, bir işe yaramaz.
Peygamber’in “Rabb’ime misafir olurum” demesi ortalığa
yayılınca “O beni doyurur, su verir” sözü, bu manevî
yemekten kinaye oldu.
Bunu hiç tevil etmeden kabul et ki boğazına bal ve süt gibi
lezzetli gelsin.
Çünkü tevil, ihsan edilen şeyi geri vermektir. Çünkü tevilci
hakikati hata görür.
Zıtlar, zıtlardan zuhur etmekte… Allah, kalpteki süveydada
daimî bir nur yarattı.
Peygamber’in savaşı sulha sebep oldu. Bu ahir zamandaki
sulh o savaş yüzündendir.
Bahçıvan, fidanlar yücelsin, meyve versin diye muzır dalları
budar.
Sevgilinin ağrıdan, hastalıktan kurtulması için hekim, çürük
dişi çekip çıkarır.
Ben, birisini ağlatırsam rahmetim coşar; ağlayıp taşan da
nimetine erişir.
Rahmetim o ağlamalara bağlıdır. Kul ağladı mı rahmet
denizi, kabarmaya, dalgalanmaya başlar.
Sofiler, yok, yoksul kişilerdir. Yoksulluk, az kala helak edici
bir küfür olayazdı.
Ey zengin, sen toksun, sakın o dertli yoksulun aykırı
hareketine gülme!
Zarurette murdar da mubahtır. Nice kötü şeyler vardır ki
zarurette iyi ve doğru olur.
Dünyada tamahsız sofi az bulunur. O sebepten sofi, hor,
hakirdir. Ancak Allah nuruyla doyan ve dilenme zilletinden
kurtulmuş olan sofi, bundan müstesnadır.
İster bu cihanın aksi olsun, ister o cihanın aşkı… Hakikî
maşukta suret yoktur.
Hakikaten surete âşıksan sevgili ölünce onu niye terk
ediyorsun?
Güneşin ziyası duvara vurdu, duvar kendinden olmayan bir
parlaklık, bir ziya elde etti.
Ey temiz ve saf kişi, neden bir kerpice gönül veriyorsun?
Ebedî olan bir aslı iste.
Şu hâlde her devirde peygamber yerine bir veli vardır; bu
sınama kıyamete kadar daimîdir.
Yanmadıkça o bilgi, Aynel Yakîn değildir. Bu yakîni
istiyorsan ateşe dal.
Şehitlik, mümin için hayattır, münafık için ölüm ve çürüme!
İnsanın aslî gıdası Allah’ın nurudur; ona hayvan gıdası
layık değil!
Padişahlıktan feragat edeni padişah bil. O’nun nuru ayla
güneş olmaksızın da parlar durur.
Sevgiden acılıklar tatlılaşır, sevgiden bakırlar altın kesilir.
Sevgiden tortulu, bulanık sular, arı duru bir hâle gelir,
sevgiden dertler şifa bulur.
Sevgiden ölü dirilir, sevgiden padişahlar kul olur.
Allah hükmedicidir, dilediğini yapar. Derdin ta kendisinden
deva yaratır.
Aşk şeriatı, bütün dinlerden ayrıdır. Âşıkların şeriatı da
Allah’tır, mezhebi de.
Âlemde düşkünlere yardımcı erler vardır. Onlar, mazlumlar
feryat ettiler mi derhal yetişirler.
Mazlumların seslerini her yerden işitirler. Hak rahmeti gibi
o tarafa koşarlar.
Allah ile oturup kalkmak isteyen kişi veliler huzurunda
otursun.
Velilerin huzurundan kesilirsen helak oldun gitti. Çünkü
sen, külli olmayan bir cüz’üsün.
Şeytan, birisini kerem sahiplerinden ayırırsa onu kimsiz,
kimsesiz bir hâle kor,
O hâlde de bulunca başını yer, mahvedip gider.
Bir veli sana gayba ait yüz binlerce şeyi, yüz binlerce sırrı
apaçık söylese bile,
Sende o anlayış, o bilgi olmadıkça yine fışkıyı öd ağacından
ayırt edemezsin.
Veli’yi meşhur eden yine Veli’dir. Veli, kime dilerse nasip
verir.
Nerde bir çıplak, bir yoksul görürsen bil ki bir kâmilden
kaçmıştır. Eğer ustanın dilediğine uysaydı kendisini de
bezerdi, akrabasını da.
Bu nurani tavana bir kere bakmakla kani olma. Defalarca
bak, “Bir çatlak görebilir misin?”
Allah sana “Bu güzel göğe ayıp arayan kişi gibi defalarca
bak” dedi.
Gök hususunda böyle olunca, ya bu kara yeri görmek, fark
edip anlayarak beğenmek için bilir misin, ne kadar bakmak
gerek!
Tortuyu süzmek, safı meydana getirmek için aklımızın ne
kadar zahmetler çekmesi lazım.
O baharlar, Kibriya sahnesinin lütfudur. Hazan da Allah’ın
korkutması, tehdit etmesidir.
Herkesin secdegâhı olan velilerin gönül mescitlerinde Allah
vardır.
Allah erinin gönlü derde düşmedikçe Allah, hiçbir milleti
rüsva etmemiştir.
Tabiattan doğan, hayalden meydana gelen hikmet, Allah
nurunun feyzinden nasipsiz bir hikmettir.
Dünya hikmeti, zannı, şüpheyi artırır, din hikmetiyse insanı
feleğin üstüne çıkarır.
Ahir zamanın adî ukalası, kendilerini evvelce gelenlerden
üstün görürler.
Hileler öğrenip ciğerler yakınışlar, hileler, düzmeler
bellemişlerdir.
Asıl sermaye iksiri olan sabrı, ihsanı, cömertliği yele
vermişlerdir.
Fikir ona derler ki bir yol açsın... Yol ona derler ki önüne
bir padişah çıkagelsin.
Padişah ona derler ki kendiliğinden padişah olsun;
hazinelerle, askerlerle değil!
Zira kendiliğinden padişah olursa padişahlığı, Ahmet’in pak
dininin yüceliği gibi ebedîdir.
Taklit bilgisi, satış içindir, bu bilgi sahibi, müşteri buldu mu
bilgisini güzelce satar.
Fakat hakikat bilgisine müşteri, Allah’tır. Bu bilgi sahibinin
pazarı daima işler, daima parlar.
Alışveriş ederken mest bir hâlde azını yumup oturur, fakat
müşterisi Allah’tır.
Kâfir kimdir? Şeyhin imanından gafil olan ölü kimdir?
Şeyhin canından haberdar olmayan!
Canımız hayvan canından daha üstündür, neden? Çünkü
daha fazla biliyoruz.
Meleklerin canı da bizim canımızdan üstün. Çünkü onlarda
hissi müşterek yoktur.
Ehil olanların canlarıysa meleklerin canlarından üstündür,
şaşkınlığı bırak!
Melekler, Âdem’e secde ettiler; çünkü onun canı,
meleklerinkinden üstündür.
Allah’ın adaleti, Allah’ın lütfu bir gülün dikene secde
etmesini hoş görür mü?
Kötü nedir? Aşağılık ve muhtaç bakır!
Şeyh kimdir? Ucu, sonu olmayan kimya!
Eğer benim canıma aşina isen, bilirsin ki şu manalı sözüm
boş dava değil.
Gece yarısında bile senin yanındayım; kendine gel…
Geceleyin korkma; ben, senin adamınım, hısımınım dersem,
Bu iki iddia da eğer hısımlarının sesini tanırsam sence
doğrudur.
Yanında olmak da hısımın bulunmak da iddiadır ama iyi
anlayan kişiye göre ikisi de manadan ibarettir ve doğrudur.
Fakat Allah ilhamına mazhar olmayan ve bilgisizliğinden
yabancı sesiyle akraba sesini biri birinden ayırt edemeyen
ahmağa göre,
Bu adamın sözü davadan ibarettir. Bu ahmağın bilgisizliği,
inkârına sebep olur.
Fakat gönlünde Allah nurları olan akıllı, anlayışlı kişiye
göre bu ses, mananın ta kendisidir ve doğrudur.
Yahut bir kâtip kâğıdın üstüne “Ben kâtibim, yazı
okuyabilirim, yüce bir kişiyim” diye yazsa
Bu yazı, filvaki davadır ama yazılan şey de davanın
doğruluğuna şahittir.
Yahut da bir Sofî, “Dün akşam rüyada birisini gördün ya...
Hani omzunda seccade vardı.
İşte o benim. Rüyada sana nazardaki feyizleri anlatmıştım.
Onları kulağına küpe et. O sözü aklına rehber yap, sözlere
uy” dese;
Bu söz, sana rüyayı hatırlatır. Yeni bir mucize, eski bir
altındır.
Bu söz, dava gibi görünür ama rüyayı görenin ruhu “Evet”
der. Tasdik eder.
Ana, süt emen çocuğuna “Gel yavrum, süt em, ben senin
ananım” dese,
Çocuk, “Ana, sütünü emersem karnım doyacak mı, delil
göster!” der mi?
Allah “Hiçbir ümmet bulunmaz ki içlerinde bir Allah
halifesi, bir hikmet sahibi bulunmasın” dedi.
Senin kuvvetin Allah kuvvetinden sızıp gelmekte…
Hararetle atan damarlardan değil.
Şu aydın güneş çırağı, fitille, pamukla, yağla,
aydınlanmıyor ya.
Hak Abdal’ının kuvveti de bil ki Hak’tandır; yemekten,
tabaktan değil.
Hayvan ot yedi de semirdi mi insana gıda olur, ortadan
kalkar. Fakat toprak da ruh çıktı, insan görüşten ayrıldı mı
insan yiyip sömürür.
Bil ki bütün âlem yiyen ve yenenden ibarettir.
Hak’ta baki olanları da Hakk’a yönelmiş ve Hakk’ın
makbulü olmuş bil.
Yavrum veliler de Allah çocuklarıdır. Onlar ortada olsun,
olmasın…
Allah, mallarını, canlarını korur, onların ahvalinden
haberdardır.
Sakın noksanlarını bulup aleyhlerine gıybet etme. Onlar için
kin güden, onların öcünü alan Allah’tır.
Hızır, “Senin o Allah demen, bizim Lebbeyk dememizdir.
Senin o niyazın, derde düşmen, yanıp yakılman, bizim
haberci çavuşumuzdur.
Senin hilelere düşmen, çareler araman, seni kendimize
çekmemizden, ayağını çözmemizdendir.
Korkun da bizim lütfumuzun kemendidir, aşkın da. Her Ya
Rabbi demen de bizim, efendim, buyur dememiz gizli” dedi.
Bilgisiz adamın canı, bu duadan uzaktır. Çünkü Yarabbi
demesine izin yok ki.
Zarara, ziyana uğrayınca Allah’a sızlanmasın diye ağzında
da kilit var, gönlünde de. Ağzı da bağlı, gönlü de.
Firavun’a yüzlerce mal, mülk verdi, o da nihayet ululuk,
büyüklük davasına girişti.
O kötü yaratılışlı, Hakk’a sızlanmasın diye ömründe baş
ağrısı bile görmedi.
Dert, Allah’ı gizlice çağırmana sebep olduğundan, bütün
dünya malından yeğdir.
Dertsiz dua soğuktur, bir şeye yaramaz. Dertli dua ve niyaz,
gönülden, aşktan gelir.
Yüce Allah bile vefakârlıkla öğündü de “Bizden gayri
ahdine kim vefa eder ki?” dedi.
Çünkü hiç kimse Allah hakkından daha ziyade hak sahibi
değildir ki.
Senin kitabını, mucizeni ben yüceltirim, Kur’an’dan bir şey
eksiltmeye, ona bir şey katmaya yeltenen kişiye ben mâni
olurum.
Hiç kimse Kur’an’ı değiştirmeye kudret bulamaz; ona ne bir
şey ilave edebilirler, ne de ondan bir şey eksiltebilirler. Sen,
benden daha iyi başka bir koruyucu arama!
Bilginin iki kanadı vardır, şüpheninse tek. Zan noksandır,
uçamaz.
Şüphe kuşu düşe kalka ümit yuvasına tek kanatla uçmaya
savaşır. Fakat şüpheden kurtuldu da bilgi sahibi oldu mu o tek
kanatlı kuş, iki kanatlı kesilir, kanatlarını açar.
Allah, ana karnındaki çocuğa can verdi mi mizacına
vücudunu kuvvetlendirecek cüz’leri çekmek kabiliyetini verir.
Yediği şeylerle bu cüzleri çeker, bu suretle de cisminin
nescini dokur durur.
Allah, insana kırk yaşına kadar bu cüzleri çekme
kabiliyetini, bu hırsı verir, o da kendisini yetiştirir, büyür,
gelişir, kuvvetlenir.
Peygamber, “İleri giden Şeyh, kavminin arasında
peygambere benzer” dedi.
Peygamber, “Kıyamet günü suçluları ağlar, inler bir hâlde
nasıl terk ederiz?
Ben o gün canla, başla onların suçlarını affettirir, onlara
şefaat eder, onları ağır işkencelerden kurtarırım.
Suçluları, büyük günahlarda bulunanları çalışıp çabalar, ne
yapıp Allah’ın azabından halâs ederim.
Ümmetimin iyileri zaten kurtulurlar, o azap günü benim
şefaatime ihtiyaçları olmaz. Hatta onlar bile suçlulara şefaat
ederler, onların bile sözleri geçer, hükümleri yürür.”
Şeyh kime derler? İhtiyara, yani saçı sakalı ağarmış adama
derler. Fakat ey ümitsiz adam, bunun manasını bil.
Kara saç, kara sakal, onun varlığıdır. Varlığından tek bir kıl
bile kalmamalı.
Birisinin varlığı kalmadı mı pir ona derler. İster saçı, sakalı
siyah olsun, ister kır.
İsa beşikte “Genç olmadan şeyhsiz, pirsiz” diye bağırır.
Oğul, insan, insanlık sıfatlarının bir kısmından kurtuldu mu
şeyh olmaz, fakat olgun bir adam olur.
İnsanlık sıfatlarından bir tek kıl bile kalmadı mı şeyh olur,
Allah’a makbul bir adam hâline gelir. Fakat bir adam yaşlansa
da saçı sakalı ağarsa hakikatte ne pirdir, ne Allah hası!
Varlığında insanlık sıfatlarından bir tek kıl bile kalsa arşa
mensup olamaz, âlem halkından birisidir o!
Allah velileri, âlemlere rahmet olmak üzere yeryüzüne
getirmiştir.
Onlar, halkı Allah’ın haremine davet ederler. Hakk’a da
Yarabbi, bunları sen kurtar diye dua ederler.
Bu yüzden halka usanmadan öğüt verirler. Halk, öğütlerini
kabul etmedi mi, Yarabbi, sen bunlara acı, sen kapını kapama
derler.
Halkın mazhar olduğu rahmet, cüz’i rahmettir. Fakat
himmet sahibi er, külli rahmete mazhardır.
Cüz’i rahmete mahzar olan ve o mertebe de kalan, denizin
yolunu bilmez. Kuyuları da denize benzer sanır!
Denizin yolunu bilmedikçe nasıl yol alır, halkı nasıl denize
götürür, denize ulaştırır?
Bundan önce halkı davet etse bile bu daveti taklittir. Yolu,
varılacak makamı görerek yahut Allah’tan vahiy ve ilhamla,
Allah kuvvetiyle değil!
Velilerden dua edenler, gâh diken, gâh sökenler var. Bunlar
başka.
Bir de velilerden öylelerini tanırım ki ağızları yumulmuştur,
hiç dua etmezler.
O ulular, Allah hükümlerine razı olmuşlardır, takdirin
def’ine çalışmak onlara haramdır.
Bunlar, kaza ve kaderde hususi bir zevk bulurlar, bundan
kurtulmayı dilemek onlarca küfürdür.
Allah, bunların gönlüne öyle bir hüsnü zan vermiştir ki
derde düşüp hiç yaslanmazlar, gök renkli yas elbisesi
giymezler.
“Cahilin sonunda göreceği şeyi akıllılar önce görür.”
Can rızkını senin Davut’un olan şeyhin himmeti olmadıkça
nasıl olur da çalışıp çabalamayla elde edebilirsin?
Nefis, şeyhle adım attığını, ona uyduğunu görürse zorla
sana ram olur.
Nefis, Allah velisine, yaklaşırsa dili yüz arşın kısalır.
Onun yüz dili vardır, her dilinde yüz lügat, hilesi, riyası
anlatılmaz ki!
İsa dedi ki: “Teni eşsiz örneksiz yaratan, canı ezelden halk
eden Allah’ın tertemiz zatına ant olsun...
Onun pak zatıyla sıfatları hakkı için… Felek bile, yenini,
yakasını yırtmış, ona âşık olmuştur.
O afsunu, O ism-i Azam’ı köre okudum, gözleri açıldı;
sağıra okudum, kulakları duydu.
Taş gibi dağa okudum, yarıldı göbeğine kadar hırkasını
yırttı!
Ölüye okudum, dirildi. Hiçbir şey olmayan, vücudu
bulunmayan şeye okudum, meydana geldi, bir şey oldu. Fakat
ahmağın gönlüne yüz binlerce kere okudum, fayda vermedi;
Mermer bir kaya kesildi, ona tesir bile etmedi. Âdeta kuma
döndü, ondan bir şey bitmesine imkân yok!”
Adam, “Allah adının köre, sağıra, ölüye tesir edip de
ahmağa tesir etmemesinin hikmeti ne?
Onlar da illet, bu da illet… Neden onlara tesir ediyor da
buna tesir etmiyor?”
İsa dedi ki: “Ahmaklık, Allah kahrıdır. Hastalık, körlük,
kahır değildir, bir iptiladır.
İptila, acınacak bir illettir, ona kul da acır, Allah da... Fakat
ahmaklık, öyle bir illettir ki ahmağa da mazarrat verir, onunla
konuşana da!
Ahmağa vurulan dağ, Allah mührüdür. Ona bir çare
bulmanın imkânı yok!”
İsa nasıl kaçtıysa sen de ahmaktan kaç! Ahmakla sohbet,
nice kanlar döktü!
Kıçının altına taş koymuş adamın harareti nasıl gider, o
adam nasıl soğuk alırsa ahmak da sizden harareti, aşkı,
iştiyakı çalar, size soğukluk verir!
İsa’nın kaçışı korkudan değildi. O zaten emindi, fakat size
öğretmek için kaçmıştı.
Yazı yazanın elindeki kalem gibi gözle gönül de Allah’ın iki
parmağı arasında!
Gönül kalemi, lütuf ve kahır parmakları arasında gâh
sıkıntıya düşer, gâh feraha çıkar.
Bu hâlden hâle giriş harflerin, onu yazıp bozmasından
meydana gelmekte… Bir işe niyetin yahut bir şeyden
vazgeçmen de onun iradesiyle, onun takdiriyle!
Niyazdan, yalvarıp yakarmadan başka yol yok. Bu
değişmeyi, bu hâlden hâle girmeyi her kalem bilmez.
Ey yol sapıtmış kişiler, padişahların hışmı, yüz binlerce
şehri harap etmiştir.
Dağlar bile, onların hışmından yarılır, yüzlerce parça olur...
Güneş bile, onların etrafında döner, onları tavaf eder.
Erlerin hışmı, bulutu kurutur, gönüllerinin kızgınlığı
âlemleri yakar, yıkar.
Ey kefensiz adamcıklar, ey yıkanmamış ölücükler, Lût
Peygamber’in şehri nasıl yere battı, ne hâle geldi? Bakın da
görün!
Fil de kim oluyor ki? Kaç tane kuşcağız, o fillerin
kemiklerini kırdı.
Kuşların en zayıfı ebabil olduğu hâlde filleri, bir daha
yamanmalarına imkân bulunmayacak bir tarzda yırttı,
parçaladı.
Nuh tufanını duymayan yahut Firavun ile Musa’nın savaşını
işitmeyen var mı?
Ruh gibi olan Musa onları mağlup etti, sulara boğdu; su da
bunları zerre, zerre parçaladı.
Semud kavminin ahvalini kasırganın Ad kavmini
mahvettiğini duymayan var mı?
Bir defacık olsun gözünü aç da gör: Savaşta filleri bile
yakıp öldürdüğü hâlde.
Bu derecede kuvvetli filler, bu kadar zalim padişahlar bile,
gönül hışmına uğramışlar, taşlanıp durmaktadırlar.
Ebediyen zulmetten zulmete gidiyorlar, ne yardım eden var,
ne imdatlarına yetişen!
İyi adla kötü adı duymadınız mı yoksa? Hakikati herkes
gördü de siz görmediniz mi yoksa…
Görülmüş şeyi görülmemiş sanırsınız, meydanda olan
şeyleri bile görmezsiniz ama ölüm, gözlerinizi adamakıllı
açacak elbet.
O kerem sahibi Ay’a pencereni kapatırsan o ulu nurdan
elbette nasibin olmaz!
Sen, köşkten çıkmış kuyuya girmişsin. Bu geniş âlemlerin
ne günahı var?
Kurt huylarıyla huylanmış olan ruh, Yusuf’un yüzünü nasıl
görebilir, söyle!
Davut’un sesi dağlara, taşlara ulaştı da yine o taş
yüreklilerin kulaklarına girmedi!
Her an akla, insafa aferin! Doğrusunu Allah daha iyi bilir
ya! Önce gelenlerin kalplerine bakın yahut sonradan gelenlerin
tarafına doğru ihtiyatla uçun!
İhtiyat nedir? Ki tedbir arasında tereddüde düşmeyip
hangisi seni sürçtürmeyecekse onu yapmaktır.
Birisi; “bu yedi günlük yolda hiç su yoktur. Bütün yol,
ayakları yakıp kavuran kumluk” dese;
Öbürü de “Yalan, yürü de bak, her gece bir akan kaynak
görürsün” dese ihtiyat, korkudan kurtulmak ve doğruya
ulaşmak için yanına su alıp yola düşmendir.
Ey halife oğulları, insan edin de kıyamet günü için ihtiyatlı
davranın!
O düşman yok mu, o düşman? Sizin atanıza da kin güttü de
onu illiyinden zindana attırdı.
Âşığın gıdası, ekmeksiz ekmeğe âşık olmaktır. Aşkında
doğru olan kişi, varlığa bağlanmaz.
Âşıkların varlıkla işi yoktur... Âşıklar, kârı sermayesiz elde
ederler.
Süt emen çocuk yemekten nasıl zevk alabilir? Perinin gıdası
kokudan ibarettir.
Perinin az bir güzel kokudan aldığı zevki, sen yüz batman
güzel yemekten bile alamazsın.
Nil ırmağının suyu Mısırlılara kan kesildiği hâlde,
İsrailoğulları’na sudur.
Yakup’un Yusuf’un yüzünde gördüğü nur, ancak Yakup’a
mahsustur. Kardeşleri bunu nerden görecekler.
Hâlbuki Yusuf’un gömleğini alıp koşa, koşa Yakup’a
getiren o gömleğin kokusunu duymadı bile!
Aradaki mesafe yüzlerce fersahken Yakup, Yakup
olduğundan Yusuf’un gömleğinin kokusunu duyuyordu.
Nice âlimler vardır ki hakiki ilimden, hakiki irfandan
nasipleri yoktur. Bu çeşit âlim, ilim hafızıdır, ilim sevgilisi
değil!
Peygamberlerden başka bir taife daha vardır ki bunlar pek
gizlidirler. Bu zahir halkına nereden meşhur olacaklar?
Hem uludurlar, kerametleri vardır… Hem Allah hareminde
gizlenmişlerdir. Onların adlarını Abdal bile işitmemiştir.
Kim görmüştür bunu? Su dolu bir tek kırbadan bunca kırba
ağzına kadar dolsun.
Su kaynayınca buhar hâline gelir, havaya çıkar… Havadaki
buhar da soğuyunca su olur, öyle mi?
Doğrusu şu; yaradılış bu hükümlerden hariç olarak
sebepsiz, illetsiz yokluktan sular coşturmada.
Sen çocukluğundan sebepleri görüyor, bilgisizliğinden
sebeplere yapışıyorsun.
Sebepleri görüyor da müsebbipten gaflet ediyorsun. Bu
hakikati örten, müsebbibin yüzünü gizleyen sebeplere ondan
meyletmektesin sen.
Sebepler gitti mi başına vurmağa başlar, aman Yarabbi
demeye koyulursun.
Allah da sana “Hadi, yürü, sebebe git... Ne acayip şey, sen,
beni, yarattığım sebepler için andın ha!” der.
Ey din ulusu, bir selam bile duymazsın ki selam veren,
sonunda yenini, yakanı yakalamasın.
Kardeş, ben halkın ileri gelenlerinden de geri kalanlarından
da tamahsız bir selam bile işitmedim vesselam!
Peygamber dedi ki: “Alışverişte aldanmaktan korkuyorsan
alacağın şeyi üç gün muhayyer olarak al.
Çünkü şüphe yok; “Yavaş iş Rahman’dandır. Acele edişinse
melun şeytan’dandır.”
Önüne bir lokma atsan köpek bile köpekliğiyle önce koklar
da sonra yer a ihtiyatlı adam!
O burnuyla koklar, biz aklımızla koklarız. Hele bir bak,
demek ki biz de her şeyi inceleyen aklımızla kokluyoruz.
Allah bile bu yerlerde gökleri yavaşlıkla ve tam altı günde
yarattı.
Yoksa “Kün” der demez yerler de olurdu, gökler de; Allah
buna kadirdi. Hatta bir emreder etmez yüzlerce yer ve gök
yaratabilirdi.
Allah bütün kudretiyle beraber insanı, yavaş yavaş ve tam
kırk yılda kemal sahibi eder.
Halk yolda her bir tarzda yürür durur; fakat birisi zevk
içinde, öbürü dertli, kederli!
İşte tıpkı bunun gibi ölürken de aynı çeşit ölürüz ama
yarımız ziyan içindedir, yarımız padişah!
Allah’ın “O taşları attığın zaman yok mu? Onları sen
atmadın ki… Allah attı” demesinde her nefiy vardır, hem
ispat ve ikisi de yerindedir.
Onları sen attın, çünkü taşlar senin elindeydi. Fakat sen
atmadın, çünkü o atış kuvvetini Allah izhar etti.
İnsanoğlunun kuvvetinin bir haddi, bir hududu vardır. Bir
avuç toz, toprak nasıl olur da bir orduyu bozar, kırıp geçirir?
Avuç senin avucundur ama atış bizden. Bu iki nispetin nefyi
de yerindedir, ispatı da.
Zeyd öldü desek bu cümlede Zeyd faildir ama hakikatte fail
değildir, elinden bir şey gelmez ki!
Nahiv bakımından faildir… Yoksa hakikatte mefuldür, ölüm
onu öldürür.
Nerde Zeyd’in failliği? Öyle mahvolur ki bütün faillikler,
ondan uzak kalır.
Kıvılcım gibi insanı yakan, mahveden ayrılığı kıyamete
kadar anlatsam yine yüz binde birini olsun anlatamam.
Dünyada neyin visaliyle neşelenirsen o vuslat zamanında
ondan ayrıldığını bir düşün hele!
Bir güzel, âşığına dedi ki: Yiğidim, gurbette birçok şehirler
gördün. Hangi şehir daha ziyade hoşuna gitti. Âşık,
“Sevgilinin oturduğu şehir.”
Padişahımız, nereye yaygısını yayar, oturursa orası, iğne
deliği kadar dar bile olsa bize sahra gelir.
Ay gibi Yusuf nerdeyse orası, kuyunun dibi bile olsa bize
cennettir” dedi.
Kimi ziyanda görürsen bil ki görünüşte yapa yalnız bile olsa
hakikatte o ziyana bir memurla sürüklenir, gider.
Bu hâli bilseydin feryat eder, o padişahlar padişahına
sığınırdın.
Bir yerde aşk fazlalaştı, derdi artırdı mı orada ne Ebu
Hanife bir ders verebilir ne Şafi!
Âşıklara her an bir ölüm var... Âşıkların ölümü bir çeşit
değil!
Ben sınadım, benim hayatım ölümümde. Bu hayattan
kurtuldum mu ebediyete erişeceğim.
Aşk davaya benzer, cefa çekmek de şahide, Şahidin yoksa
davayı kazanamazsın ki!
Bil ki ilim, yakini arar. Yakin de apaçık görüşü.
Ey bilgi sahibi, bilgi, insanı görüşe götürür. Dünyadakiler
yakin sahibi olsalardı cehennemi gözleriyle görürlerdi.
Bir müddet yeryüzünde kaynadım, bir müddet de ten
tenceresinin içinde.
Ruh sahibi oldum ama bu sefer de diyorum ki: Bir kere
daha coş, kayna da bu canlı suretten de geç!
Allah’tan inayet işte… Bu ince bahislerde ayağın
sürçmesin, mananın künhüne, işin ta sonuna eriş!
Çünkü çok kişiler Kur’an’ı anlayamadılar da yol azıttılar...
Bazı kişilerse o ipe sarıldılar ama kuyunun dibine gittiler.
Bil ki Kur’an’ın bir zahiri var... Zahirinde gizli ve pek
kudretli bir de içyüzü var.
O batınının bir batını, onun da bir üçüncü batını var ki onu
akıllar anlayamaz, hayran kalır.
Kur’an’ın dördüncü batınıysa eşsiz, örneksiz Allah’tan
başka kimse görmemiş, kimse bilmemiştir.
Oğul, sen Kur’an’ın dış yüzüne bakma... Şeytan da Âdem’i
topraktan ibaret gördü, hakikatine eremedi!
Kur’an’ın zahirî, insana benzer… Sureti görünür,
meydandadır da canı gizli!
İnsanın amcası, dayısı bile insana o kadar yakın olduğu
hâlde, yüzyıl beraber yaşasalar hâlini bir kıl ucu kadar olsun
göremez, anlayamaz.
Veli, kendi kendine yüzlerce söz söyler, dinler de yanında
oturan kokusunu bile alamaz!
Ben, utanmayan ve korkmayan kişiyi korkuturum. Zaten
benden korkanı neye korkutayım.
Ateş, soğuk tencerenin altına konur; kaynayan
coşkunluğundan baştan çıkan tencerenin altına değil!
Hiçbir âşık yoktur ki sevgilisinin vuslatını arasın, dilesin de
sevgilisi onu aramasın, dilemesin! Fakat aşk, âşıkların
vücudunu inceltir, zayıflatır... Sevgililerin vücutlarınıysa
güzelleştirir, semirtir!
Gönlünde Allah sevgisi arttı mı şüphe yok ki Allah seni
seviyor.
Susuz, ey tatlı su diye ağlar, inler ama su da nerde o
susamış, diye ağlar, inler!
Bizdeki bu susuzluk, suyun bizi çekmesinden ileri gelir…
Biz suyunuz, su bizim!
Gökyüzü, aklen erkektir, yer kadın. Onun verdiğini bu,
besler, yetiştirir.
Yerin harareti kalmadı mı gök hararet yollar... Rutubeti bitti
mi rutubet verir.
Bu yeryüzü, hanımlıklar etmekte, doğurduğu çocukları
emzirip yetiştirmektedir.
Âşıklar, muratsız kaldılar da Yaratıcıdan haber aldılar.
Muratsızlık, cennete kılavuzdur. Ey yaradılışı güzel, “cennet,
istenmeyen, hoşa gitmeyen şeylerle, murada nail olmayışlarla
kaplanmıştır” hadisini işit!
Şu hâlde onun tarafından gönülleri kırılanlar, onun yolunda,
onun aşkında doğru olanlardır. Fakat nerde âşıkların gönül
kırıklığı, nerde başkalarından gönül kırıklığı…
Akıllıların gönülleri, mecburi kırılır. Dilediklerini
yapamazlar, meyus olurlar. Âşıklardaysa yüzlerce ihtiyar var,
dilediklerini yüzlerce kere yapabilirler, öyle olduğu hâlde ona
tâbi olurlar, gönülleri bu yüzden kırılır; emellerine bu yüzden
erişememişlerdir.
Akıllıların yuları “Zorla gelin” emridir; gönlünü
kaptıranların baharı ”dileyerek gelin” emri!
Nerde Hakk’ı ancak Hak için seven, garezlerden,
maksatlardan ayrılmış âşık? Fakat ister öyle sevsin, ister
böyle... Mademki Allah’ı diliyor, onu Hakk’a çeken yine
Hak’tır.
Daima Allah’ın hayrına nail olayım diye Allah’ı seven de.
Sevgililerin meyli gizlidir, örtülüdür... Fakat âşığın meyli iki
yüz davul zurnayla ilan edilir, o kadar meydandadır.
Allah bana dedi ki: “Ey adalet sahibi, hasmı da hazır
olmadıkça kimsenin şikâyetini dinleme.
İki hasım da hazır olmazsa hâkim, hak hangisindedir,
bilemez.
Birisi yalnız gelse de yüzlerce şikâyette bulunsa yüzlerce
feryat etse bile sakın ha, sakın... Hasmı olmadıkça sözünü
kabul etme.”
Aşk, iki âleme de yabancıdır; aşkta yetmiş iki türlü
divanelik var!
Aşk, pek gizlidir ama şaşkınlığı meydanda... Padişahların
canları bile ona hasret çekmektedir.
Aşk dini aşk mezhebi, yetmiş iki şeriatta da dışarıdır.
Padişahların tahtları, aşka karşı alelade bir tahta parçasından
ibarettir.
Aşk çalgıcısı, sema vaktinde şunu çalar: Kulluk bir bağdır,
efendilik baş ağrısı!
Şu hâlde aşk nedir? Yokluk deryası! Aklın ayağı, orada
kırıktır! Fakat aşkı örtmek nedir? Ateşi yün ve pamuk içinde
gizlemek! Ne kadar örtersen o kadar meydana çıkar!
Allah inayetiyle aşka ulaşmayı dilersen şarap can suyudur,
sürahi de beden!
Hidayet şarabı çoğaldı, arttı mı şaraptaki kuvvet, sürahiyi
kırar.
Şaraba vuran ışık, sakinin ışığıdır… Şarap, bu ışıkla coşar,
köpürür, oynar, kuvvetlenir!
Aşk neden, önce âşığa kinlenir? Neden, önce kanlı katil gibi
davranır? Doğru âşık olmayan kaçsın aşktan vazgeçsin diye!
Yürü, bir an mezarlığa var da susarak otur. O söz söyleyip
duran susmuşları gör!
Onların topraklarını bir renkte, bir hâlde görürsün ama
hâlleri bir değildir ki!
Dirilerinde yağları, etleri bir… Fakat birisi gamlı, öbürü
neşeli!
Sözlerini duymadıkça hâllerini ne bileceksin. Hâlleri senden
gizli kalır. Fakat onların hâllerini anlamaktan uzak olana göre
o sesler hep birdir!
O ağaç baltadan titrer, şu ağaç seher yelinden!
Allah, her hüner ve sanata, her dilenen ve istenen şeye âşık
olan kişinin dudağını, ilk önce o şeye dokundurur, ona o
lezzeti tattırır.
Ondan sonra âşıklar, o lezzetle, dileklerini aramaya
koyuldular mı her gün önlerine bir tuzak çıkarır, ayaklarına
bir bağ vurur!
Arayıp taramaya giriştiler mi “hele nikâh parasını getir
bakalım” diye kapıyı kapar.
Âşıklar da o ümitle döner dolaşır, koşarlar… Her an ricaya
düşerler, her an ümitsizliğe kapılırlar.
Herkesin, bir şey elde edeceğim diye bir ümidi vardır…
Nihayet bir gün olur, ona bir kapı da açarlar.
Görüyorsun ya, dünyada mutlak olarak kötü bir şey yoktur.
Kötü, buna nispetle kötüdür.
Birine ayak olur, öbürüne bukağı. Birisine zehirdir, öbürüne
şeker gibi tatlı!
Yılanın zehri, yılana hayattır, insanaysa ölüm!
Deniz mahlûklarına deniz, bağ, bahçe gibidir… Fakat
karada yaşayanlara ölümdür, dağdır!
Ey iş eri! Bu nispeti birden tuttur da böylece bine kadar
sayadur!
Bir hayvan vardır ya, adına porsuk derler... Dayak yedikçe
şişmanlar, semirir.
Ona sopayı vurdukça iyileşir. Sopa vuruldukça semirir,
büyür.
İşte müminin canı da hakikaten bir porsuktur, o da zahmet
ve meşakkatlerle kuvvetlenir, semirir.
Bu yüzden peygamberler eziyetlere, zahmetlere uğradılar…
Onların çektikleri meşakkat, bütün cihan halkının çektiği
meşakkatten daha üstündü, daha artıktı!
Kapının bir kanadı tahtadan, öbürü fildişinden... Böyle şey
olur mu hiç?
Nikahta iki çiftin biri birine eşit ve denk olması lazım…
Yoksa iş bozulur, geçim olmaz!
Surette sen küçük bir âlemsin ama hakikatte en büyük âlem
sensin.
Peygamber “Ben; zamane tufanına gemi gibiyim;
Biz ve ashabım, Nuh’un gemisine benzeriz. Kim bu gemiye
el atar, kim bu gemiye girerse kurtulur” buyurdu.
Şeyhle beraber olunca kötülüklerden uzaksın... Gece
gündüz gitmektesin; gemidesin.
Zamanenin peygamberinden ayrılma. Kendi hünerine, kendi
dileğine, pek güvenme!
Aslan bile olsan değil mi ki kılavuzsuz yol almaktasın:
kendini görüyorsun, sapıksın, hor hakirsin.
Yerdeki, gökteki zerrelerin hepsi, sınama çağında Allah
askeridir.
Yeli gördün ya, Âd kavmine ne yaptı! Suyu gördün ya,
tufanda neler etti!
O kin denizi Firavun’a ne işler açtı... Bu yeryüzü Karun’a
ne işler gösterdi!
Ebabil kuşları, file neler etti. Sivrisinek, Nemrut’un başını
nasıl yedi!
Âlemdeki cansız şeylerin akıllıca peygamberlere ettikleri
yardımcıları söylemeye kalkışsam, Mesnevi o kadar büyür ki
kırk deve bile aciz olur, çekemez!
Cüz’ünün cüz’ü bile ona uymuştur, onun askeridir. Şimdi
nifak yüzünden sana muti görünür!
Allah, gözüne, “Onu sık” dese göz ağrısı senin yüzlerce
defa kökünü kazır!
Dişine “Ona bir ceza ver” dese bir de bakarsın ki dişin,
kulağını çekip burmaya başlar!
Tıp kitabını aç da hastalıklar bahsini oku... Ten askerinin
neler yaptığını gör!
Mademki her şeyin canının canı odur, canın canıyla
düşmanlığa girişmek kolay mıdır?
Ben, seni davet eden bir elçiyim... Ecel gibi şehveti
öldürücüyüm, şehvete esir değil!
Hatta şehvetin olsa bile şehvete emirim... Bir güzelin
yüzünü görüp şehvet esiri olmam ben!
Aslımızın aslı, Halil ve bütün peygamberler gibi putları
kıran kişilerdir.
Ey esir, biz puthaneye girsek bile puta secde etmeyiz, put
bize secde eder.
Şehvete mensup olan bu âlemde puthanedir... Hem
peygamberlere yuvadır, hem kâfirlere!
Fakat şehvet, pak kişilere kuldur... Halis altını ateş yakmaz!
Aşk, kızıştı da akın etti mi bütün güzeller, göze çirkin
görünür.
Aşk gayreti, zümrüdü bile insanın gözüne pırasa kadar adî
gösterir… İşte “La”nın manası budur.
Ey sığınacak yer arayan, “La ilahe illa Hû” budur... Ay bile
sana kararmış çömlek gibi görünür!
İsa keremiyle ölüyü diriltti... Hâlbuki ben, İsa’yı yaratanın
elindeyim.
Allah elimde oldukça hiç ölü kalır mıyım? İsa’nın elinde
bile olsam buna imkân yok!
Gönül, o Süleymanlık gelip geçici bir şey değildir... Sen
zahiren de Süleymanlık etme kabiliyetindesin, içinde de o
ehliyet var senin.
Allah, bizim huyumuzu da kendi huyuna uygun, kendi
suretine göre yarattı, bizim vasfımız da onun vasfından bir
örnektir.
Yaratıcı Allah’ta, kendisine şükür ve hamd edilmesini ister...
Bu yüzden insanın huyu da böyledir; o da kendisinin
övülmesini diler.
Peygamberler “Ne mutlu o adama ki dünyadan gitti de
ondan iyi bir iş kaldı” demiştir.
Sofi dedi ki: A heveskâr kişi, Allah eserleri gönüldür…
Dışarıdakilerse ancak ve ancak Allah eserlerinin eserleridir.
Bağlar, bahçeler, meyveler, gönüldedir. Onların letafetinin
aksi, suya, toprağa vurmuştur!
Bütün aldananlar, bu bahçelerden kaçarlar da bir hayalle
eğlenir kalırlar!
Bedenin secdegâhı olan mescit, gönüldür… Kötü dost da
her yerde mescitte biten keçiboynuzudur!
Sen de kötü dostun sevgisi peydahlandı mı kendine gel!
Ondan kaç, onunla az konuş, görüş!
Onu kökünden sök, çıkar... Çünkü biter, boy verirse seni de
kökünden söker, mahveder, mescidini de!
Zamanın kutbunun sözüne karşı naklî ilim, bil ki su varken
teyemmüm etmeye benzer!
Kendini aptal yerine koy, ona uy da yürü... Ancak bu
aptallıkla kurtulabilirsin!
Babam, insanların padişahı, bunun için “Cennettekilerin
çoğu aptallardır” dedi.
Aptallık dediğim, halka iki kat maskara olan adamın
ahmaklığı değildir…
Bu aptallık, ona hayran olan adamın aptallığıdır!
Aklı, dost aşkında kurban et… Akılların hepsi o taraftandır,
o dur!
Ahmaklar baş oldular da akıllılar başlarını kilime çektiler!
Dolunay, gökyüzünde geceleri yürür... Köpeklerin sesi
yüzünden yürüyüşünü bırakmaz.
Kim bir körü kırk adım yederse günahları bağışlanır, doğru
yolu bulur!
Öyleyse bu kararsız cihandaki körleri katar, katar yed!
Hadiste gelmiştir: Yüce Allah, halkı üç çeşit yarattı.
Bir bölüğü, tamamıyla akıldan, bilgiden ve cömertlikten
ibaret... Bunlar meleklerdir, secdeden başka bir şey bilmezler!
Bir bölüğüyse bilgisizdir... Hayvan gibi ot otlamakla
semirirler.
Üçüncü bölükse âdemoğullarıdır, insanlardır. Bunlar, yarı
yaradılışları bakımından melektirler, yarı yaradılışları
bakımından eşek!
Eşek olan yarıları, aşağılığa meyleder, öbür yarıları da akla
meyleder!
Bu insan da sınama yüzünden bölüklere ayrılmıştır... Hepsi
insan şeklindedir ama üç kısımdır:
Bir kısmı, mutlak varlık olan Allah’a dalmış, kendini
kaybetmiş olanlardır... Bunlar, İsa gibi meleklere
katılmışlardır.
Surette insandır bunlar, fakat hakikatte Cebrail…
Kızgınlıktan, heva ve hevesten, dedikodudan
kurtulmuşlardır.
İkinci kısım eşeklere katılmış olanlardır. Bunlar kızgınlığın
ta kendisi olmuşlar, tepeden tırnağa kadar şehvet
kesilmişlerdir.
Arif’in Allah nurundan gıdası vardır... “Ben Rabb’ime
konuk olurum, o beni doyurur ve su verir” denmiştir... “Açlık,
Allah yemeğidir. Allah, doğruların bedenlerini onunla diriltir”
hadisi de vardır ki açlıkta adama Allah yemeği gelir demektir.
Ne mutlu o sofiye ki rızkı azalır… Boncuğu inci olur,
kendisi deniz kesilir!
Uykuya dalmış bilgisiz kişiye öğüt vermek, çorak yere
tohum saçmaktır.
Aptallık ve bilgisizlik yırtığı yama kabul etmez. Ey öğütçü,
ona hikmet tohumunu pek saçma!
Allah gayretinin yüzlerce hilmi vardır... Yoksa bir anda
yüzlerce cihanı yakardı!
Her şey, kendi cinsinden olana yüzlerce kanalda uçar
gider... Ona ulaşma hayaliyle bağlarını yırtıp yürür!
Çünkü cinsiyetin acayip bir çekiciliği vardır... Nerde birisini
ve bir şeyi arayan varsa onu aratan, o yana çeken cinsiyettir.
İsa ve İdris, meleklerle aynî cinstendirler; onun için
gökyüzüne çıktılar.
Harut’la Marut’sa ten cinsindendiler; yücelerden aşağıya
indiler.
Kâfirler, şeytanlarla aynî cinstendir... Canları, şeytanların
şakirdi olmuştur.
Onların kötü huylarından en ehemmiyetsizi hasettir, hani
iblis’in boynunu vuran haset!
Allah’tan bu hasedin defini dile de Allah, seni cesetten
kurtarsın!
Musa dedi ki: Ey soru hesap gününün sahibi Allah, yapıp
düzdün, neden yine bozar, yıkarsın?
Cana canlar katan erler, dişiler yaratırsın... Sonra bunları
yıkar, mahvedersin; neden?
Allah dedi ki: Bu suali inkâr yüzünden yahut gafletle ve
nefsine uyarak sormuyorsun, biliyorum.
Yoksa hoş görmez, gazap eder, bu soru yüzünden seni
incitirdim.
Fakat bizim işlerimizdeki hikmetleri, varlık sırrını
araştırıyorsun.
Allah buyurdu ki: Ey akıl sahibi Musa mademki sordun, gel
de cevabını duy!
Ey Musa yere bir tohum ek de bunun sırrını anla, insafa gel!
Musa tohum ekti, ekin bitti, kemale gelip başaklandı,
güzelce, düzgünce yetişti...
Orağı alıp biçmeye başladı. Gayb’dan kulağına bir ses
geldi.
“Neden ekiyor, besliyorsun da kemale gelince kesiyor,
biçiyorsun?”
Musa dedi ki: Yarabbi, burada tane de var, saman da... Onun
için kesiyorum.
Çünkü tanenin saman ambarına konması layık değil...
Saman da buğday ambarına konursa yazık olur!
Bu ikisini karıştırmak hikmetle uygun olmaz. Mutlaka
elerken ayırt etmek lazım.
Allah dedi ki: Bu bilgiyi sen kimden aldın da harman
meydana getiriyorsun?
Musa Rabb’im, bana bu temyizi sen verdin dedi… Allah
dedi ki: Öyleyse ben de nasıl olurda temyiz olmaz?
Halk arasında temiz ruhlar da var, topraklara bulanmış kara
ruhlar da.
Bu sedeflerin hepsi bir değil... Birinde inci var, öbüründe
boncuk!
Buğdayları samandan ayırmak nasıl lazımsa bu iyiyi de
kötüden ayırmak vacip.
Bu âlem halkı, hikmet hazineleri gizli kalmasın, meydana
çıksın diye yaratılmıştır.
Çok eski zamanların ahvalini izhar etmek için Allah’ın
hikmeti, sır bilen kişiye bir unutkanlık verir.
Ben, insana uyku getiren bir susuzluk görmedim... Ancak
akılsız kişinin susuzluğu uyku getirir!
Hatta o takva sahibi, yalnız kendi hâlini görmez...
Batıdakilerin hâlini de görür, doğudakilerin hâlini de!
Sanır mısın ki Mesnevi sözlerini okuyasın da ucuza,
bedavaca duyasın, anlayasın!
Yahut hikmet sözleri ve gizli sırları, kolayca kulağına girsin,
ağzına gelsin!
Duyarsın, duyarsın ama sana masal gibi gelir... Dış yüzünü
duyarsın, iç yüzünü değil!
Bir güzel, başına, yüzüne çarşafını örtmüş, senden yüzünü
gizlemiş!
İnayet sürmesi, gözünü aydınlatır, açarsa doğruyla mecazı o
vakit ayırt eder, anlarsın!
Yoksa koku almayan adama misk de bir, fışkı da... Değil mi
ki koku almıyor!
Sen yoksa velilerin yüzünü de bizim gördüğümüz gibi midir
sanırsın?
Peygamber bile müminler, nasıl oluyor da benim yüzümü
görmüyorlar diye hayrette kaldı.
Halk, nasıl oluyor da yüzümün nurunu görmüyorlar?
Hâlbuki o nur, doğu güneşinin nurunu bile aştı.
Allah, “Onlar sana bakarlar fakat hamam duvarlarındaki
resimlere benzerler... Bakarlar da görmezler” dedi.
Neden bu güzel resim, sorularıma cevap vermiyor... Neden
verdiğim selamı almıyor?
Ben, ona yüzlerce secde ettiğim hâlde neden o, bir lütfedip
başını, sakalını oynatmıyor dersin!
Allah da dış âlemde görünmez, baş oynatmaz ama buna
karşılık içine öyle bir zevk verir ki…
O zevk, iki yüz baş sallamaya değer... İşte akıl ve can, böyle
baş sallar!
Allah sana açıkça baş sallamaz ama seni başlara başbuğ
yapar!
Allah, sana gizlice bir şey verir ki bütün dünyadakiler sana
secde ederler.
Beden topraktır, fakat Allah ona bir ışık verdi mi âlemi
kaplamada, dünyayı zapt etmede ay gibi üstat olur.
İnsanın, ilk andan itibaren devrettiği yaratılış hâlleri ve
konakları…
Önce cansızlar ülkesine gelmiş, cansızlıktan nebatat
âlemine düşmüştür.
Yıllarca nebat olmuş, bu âlemde ömür sürmüştür de nebat,
cansız şeylerin zıddı olduğu hâlde bir zamanlar cansızlar
ülkesinde bulunduğunu hatırına bile getirmemiştir.
Nebatlıktan hayvanlığa düşünce de nebat olduğu zamanki
hâlini hiç hatırlamaz.
Yalnız yeşilliğe karşı, bir meyil vardır... Hele bahar geldi,
çiçekler açıldı mı?
Bildiği yaratıcı, tekrar onu hayvanlıktan insanlığa çeker
çevirir.
Böylece iklimden iklime gide gide nihayet insan âleminde
akıllı, bilgili ve yüce bir hâl alır.
Fakat önceki akılları hatırlamadığı gibi bu akıldan da geçip
değişeceğini aklına bile getirmez.
Nihayet bu hırsla, istekle dolu akıldan da kurtuldu mu, yüz
binlerce şaşılacak akıllar görür!
Gerçi uyumuştur, önceki ahvali unutmuştur... Fakat hiç onu
bu unutkanlık âleminde bırakırlar mı?
Yine uykudan uyandırırlar; uyanınca kendi hâline gülmeye
başlar.
Uykuda uğradığım o gam, o keder neydi... Nasıl oldu da
doğru düzen hâlleri unuttum.
Şeriat muma benzer, yol gösterir. Fakat mumu ele almakla
yol aşılmış olmaz. Yola düzeldin mi o gidişin tarikattır,
maksadına ulaştın mı o da hakikat. Bunun için “Hakikatler
meydana çıksaydı şeraitler, yollar batıl olurdu” denmiştir.
Ulaşılacak şeye ulaştıktan sonra delil aramak da kötüdür,
ulaşmadan delili bırakmak da kötü.
Yahut da şeriat tıp bilgisine benzer, tarikat o bilgiye göre
perhiz etmektir, ilaçları almak ve kullanmaktır. Hakikat ise
ebedi sıhhat bulmak ve bu ikisinden de kurtulmak.
Sofinin biri bir iç sıkıntısına uğradı, cübbesinin önünü yırttı,
ondan sonra ferahladı.
O yırtık cüppeye fereci (ferahlık) adını koydu. Bu lâkap, o
kurtulmuş adamdan sonra yayıldı.
Yayıldı ama sâfını şeyh aldı, götürdü, halka tortudan ibaret
olan adı kaldı.
Sofi, saflığı dileyen kişidir. Sofilik, sofi elbisesiyle,
terzilikle, yavaş yavaş yürümekle olmaz.
Gece gündüz yüzlerce gönülle o topraktan meydana gelen
güzeli öpüp durman, onda güzelliğin bir zerresi
bulunduğundandır.
Seni, o toprakla karışmış bir yudumcuk güzellik şarabı
böyle deli divane ediyor, artık onun sâfı neler yapmaz?
Ay’da Güneş’te, Hamel burcunda bir yudumcuk güzellik
şarabı var. Arşta, kürsüde, Zuhal yıldızında bir zerrecik
güzellik var.
Hiç âlemde bizim gibi kendi kendini avlayan bir ahmak
daha var mı?
Avlamaya değen şey ancak aşktır. Fakat o da öyle herkesin
tuzağına düşer mi ya?
Aşk der ki: Ben yavaş, yavaş çalışmadayım; bana
avlanmak, av tutmadan yeğdir.
Kapımda otur. Evsiz barksız kal. Mumluk davasına
kalkışma, pervane ol.
Bu suretle dirilik sultanlığını bulur, kullukta gizli olan
padişahlığı görürsün.
Peygamber (a.s.m.) “Üç kişiye acıyın: Bir kavmin aşağı bir
hâle düşen yücesine, yoksullaşan zenginine, cahillere oyuncak
olan bilginine” dedi.
Kardeş, inciyi sedefin içinde ara, sanatı da sanat ehlinden
iste.
Demirci, demir döverken yırtık pırtık bir elbiseye bürünse
halk yanındaki itibarı eksilmez ki.
Şu hâlde kibir elbisesini bedeninden çıkar. Bir şey belleyip
öğrenme hususunda aşağılık bir elbiseye bürün.
Bilgi sahibi olmanın yolu sözledir. Sanat bellemenin yolu
işle.
Can yokluk bilgisini bir candan beller. Bu bilgi ne defterden
bellenir, ne dilden!
Şeyhin ışığı vurur, meşrebi akseder, müritlere bir neşe
feyzidir gelir. Fakat bu feyiz, müritlerden değildir, şeyhtendir.
Kul, kendi suçunu, hatasını sayınca Allah ihsanıyla Allah
bağışlaması gelip yetişir.
Ey akıllara fitne salan, onları hayvan eden, akılların senden
başka sığınacak yerleri yok.
Beni çıldırttığın demden beri aklı hiç arzulamadım. Beni
süsleyip bezediğin zamandan beri güzelliğe hiç haset
etmedim.
Senin sevdana düşüp çıldırmam hoş ve iyi değil mi? Allah,
sana hayırlar versin, evet, iyi de!
Onun şarabı, her aklın harcı değil. Onun küpesi her kulağın
oyuncağı değil.
Bir kere daha delicesine geldim işte. Yürü, yürü ey can,
çabuk bir zincir getir.
Fakat sevgilimin zülfünden başka iki yüz tane zincir olsa
kırarım ha!
Kök, gizlice ürer, kök verir ama “Eseri, yüzlerinde görünür”
yaprağı yemyeşildir.
Yücelmiş dal, o kökün zehirden, şekerden ne yediyse
yediklerini bağıra, bağıra ilan eder.
Bağcı, bostanının fidanlarını, mahsulünü bilsin diye sana
birkaç elma verir.
Buğdaycı, alıcıya bir avuç buğday verir ama ambardakini
anlasın diye verir.
Bilgisini, bilgisinin çokluğunu anlayasın diye hoca, sana
birkaç ince mesele anlatır.
Yok, ilmi işte bu kadar dersen, sakaldan çerçöp silker gibi
seni atar, kendisinden uzaklaştırır.
Allah, doğruları doğru yola kadar çeker. Batıl olanlar da
batılları çekerler.
Mide, helvayı severse helvayı çeker, safraya mensupsa
sirkeyi ister.
Sıcak döşeme üstüne oturanın soğukluğunu alır, soğuk
döşeme hararetini alır.
Dost görürsen sevgin kaynar, düşman görürsen kızar,
öfkelenirsin.
Arif, her an padişahın tahtına kadar ulaşır, Zahit ise yürür,
yürür bir ayda tam bir günlük yol alır!
Zahit’in de şerefli bir günü yok değildir, vardır. Vardır ama
onun günü, nerden elli bin yıllık olacak?
Akıllar, bu sırra eremezler, kapı dışında kalırlar. Bu sır
vehmin ödünü patlatırsa koy patlasın!
Aşk karşısında kıl kadar bile korku yoktur. Aşk mezhebinde
herkes, kurbandır.
Aşk, Allah sıfatıdır. Fakat korku, şehvete kapılmış kulun
sıfatıdır.
Kur’an’da “Onlar Allah’ı severler” sözünü okudun ya, bu
söz “Allah’ta onları sever sözüne eşittir.
Aşkın sıfatını söylemeye koyulursam yüz kıyamet kopar da
yine noksan kalır.
Aşkın beş yüz kanadı vardır. Her kanadı, arştan yeraltına
kadar bütün kâinatı kaplar.
Korkak zahit, ayağıyla yürümeye çabalar. Âşıklarsa
şimşekten de hızlı uçarlar, yelden de!
Zahit, bu makama ulaşamaz. Meğerki Allah ışığının inayeti
gelip erişe de bu âlemden ve bu yürüyüşten kurtula.
Kutbun zayıflaması, ten cihetinden olur, ruh cihetinden
değil. Gemi zayıflar, Nuh zayıflamaz.
Kutup o kimsedir ki kendi etrafında döner dolaşır. Göklerse
onun etrafında döner.
Gemisini tamir hususunda ona yardım et. Ona has bir kul,
tam bir köle olduysan buna çalış.
Mutlaka yapılması lazım şey var, yapılsa da olur, yapılmasa
da olur iş var, bir de yapılmasına imkân olmayan var. Sen bu
ikisinin ortasını tut, ihtiyatta caiz olanı gözet, ey bu kavme
sonradan gelip katılan kişi!
Ben evi, iyi kötü, her şeyden sildim, süpürdüm. Evim, tek
Allah’ın sevgisiyle dolu.
Suda bir suret görürsen o, dışarıda bulunan şeyin aksidir
yiğidim.
Fakat suyun pislikten arınması için beden ırmağını
temizlemek, arıtmak şarttır.
Bu suretle onda bir bulanıklık ve çerçöp kalmamalı ki
yüzün, içine aksetsin, görünsün.
Hâlbuki sen, her an yemekle, içmekle o dereceye daha fazla
toprak dökmede, o suyu daha fazla bulandırmadasın.
Ekmek sevdası nice boğazları yırtmıştır. Kendisine
hakikatler keşfedilen Peygamber, onun için “Az kaldı ki
yoksulluk, küfür olayazdı” dedi.
Kur’an’ın manasını, ancak Kur’an’dan yahut da heva ve
hevesini ateşe vurmuş, Kur’an’ın huzurunda alçalmış, kurban
olmuş, ruhu, Kur’an kesilmiş adamdan sor.
Bir yağ, tamamıyla güle feda olur, gül kesilirse ister onu
yağ diye kokla, ister gül diye!
Değerli olan hazinenin birçok kilitleri olur. Hazinenin
değeri bundan anlaşılır.
Kâbe’nin şerefi, o sıkıntılarda, çöl Araplarının yol
kesiciliğinde ve çölün uzunluğundadır.
İyi olan her gidişin, her yolun bir tehlikesi, bir mâni, bir yol
kesiciliği vardır.
Vesvesenin ağzını bağlayan, ancak aşktır. Yoksa vesveseyi
kim bağlayabilmiştir ki?
Nitekim Peygamber’in dostu da demiştir ki: Peygamber,
bize bir şeyden haber verdi, bir şey söyledi mi, o seçilmiş
Peygamber, bu incileri saçtığı sırada bizden yüzlerce huzur,
yüzlerce vakar isterdi.
Hani başında bir kuş olur da uçmasın diye canın titrer.
Yerinden bile kımıldamaz, o güzelim kuş havalanmasın
dersin.
Nefes almaz, öksürüğün bile gelse kendini sıkar, o devlet
kuşu uçar diye korkundan öksürmezsin bile.
O sırada birisi sana tatlı yahut acı bir söz söylese ağzına
parmağını kor, sus demek istersin.
İşte o kuş hayrettir, seni susturur. Tencerenin ağzını kapatır,
seni kaynatmaya başlar.
Ey zatı gizli, ihsanı duyulur Allah, sen su gibisin, biz
değirmen taşına benzeriz.
Sen yel gibisin, biz toz gibi. Yeli gizlersin de tozu
meydandadır.
Sen bir baharsın, biz bağ gibi yemyeşil, hoş bir hâldeyiz... O
gizlidir, ihsanı aşikâr.
Sen can gibisin, biz ele, ayağa benzeriz. Elin tutup
koyuvermesi, can vasıtasıyladır.
Sen akıl gibisin, biz şu dile benzeriz. Bu dil, şu anlatışı
akıldan alır, akıldan beller.
Arif’te arif olmadan önce korku vardı, yalvarış da. Fakat
Allah takdirini bildiğinden, işin önünden haberdar
olduğundan bu bilgi, her ikisini de ortadan kaldırmıştır.
Evvelce mercimek ektiğini bildiğinden ne mahsul elde
edeceğini de bilir.
Arif’tir, korkudan da kurtulmuştur, ürkmeden de. Allah
kılıcı, o hay huyu kesmiş, ikiye bölmüştür.
Senin vuslatını umarak ölmek hoştur. Fakat ayrılığının acısı,
ateşin üstündedir.
Hitap ettiğin zaman senin hususiyetinin lezzeti, insanı öyle
bir sarhoş eder ki yüz küp şarap insanı öyle sarhoş edemez.
Ey lütuflar ve ihsanlar sahibi Allah, senin şarabını içen,
ebedî olarak aklından da kurtuldu gitti, had vurulmasından da.
Allah, bana beş yüz ağız verseydi de ey can ve ey cihan,
seni anlatsaydım.
Hâlbuki bir ağzım var, o da ey sırları bilen Allah, senden
utancından kırık dökük!
Sana rağbetimiz, senin dileğinle oluyor. Nerde bir yol
yürüyen varsa onu Allah cezbesi çekmektedir.
Hiç yel olmadan toprak havaya kalkar mı? Hiç deniz
olmadan bir gemi, denize ayak atabilir mi?
Bu cilt, Mesnevi’nin beşinci cildidir. Can göğünün
burçlarındaki yıldızlara benzer.
Yıldızları tanıyan gemiciden başkasının duyguları, yıldızla
yol bulamaz.
Başkaları, yıldızları ancak seyrederler, ne kutluluklarından
haberleri vardır, ne kırandan.
Sır, ancak sırrı bilenle eşittir. Sır, onu inkâr eden kişinin
kulağına söylenmez.
Bir leş, bizce kötüdür, pistir ama domuzla köpeğe şekerdir,
helvadır.
Pisler, şu pisliklerini yapadursunlar, sular da pisleri
arıtmaya savaşır.
Şu âleme baksan görürsün ki baştanbaşa savaştan ibarettir.
Zerre, zerreyle âdeta dinin kâfirlerle savaşması gibi savaşır
durur.
Fakat güneşte mahvolan zerrenin savaşı, vasıftan, hesaptan
dışarıdır.
İsa’nın eşeğinden şeker esirgenmez ama eşek, yaratılışı
bakımından otu beğenir.
Şeker, eşeği neşelendirseydi önüne kantarla şeker
dökülürdü.
“Onların ağızlarını mühürledik” ayetinin manasını bil.
Yolcuya bu, mühim bir şeydir.
Peygamberlerden kalan mühürleri, Ahmet’in dini hürmetine
kaldırdılar.
O, bu dünyada da şefaatçidir, o dünyada da bu dünyada
insanı dine götürür, o dünyada cennetlere.
Bu dünyada “Sen onlara yol göster” der; o dünyada “Sen
onlara ay gibi yüzünü göster” der.
Onun gizli, aşikâr işi, daima “Yarabbi, kavmime sen doğru
yolu göster, onlar bilmiyorlar” demektir.
Ona benzer ne gelmiştir, ne de gelecek. Bu yüzden son
Peygamber olmuştur.
Hâsılı mühürleri kaldırma ve kapıları açmada
Muhammed’in işaretleri, tamamıyla açıklık içinde açıklıktır,
açıklık içinde açıklıktır, açıklık içinde açıklık.
Onun canına, evladının gelişine ve zamanına yüz binlerce
aferin!
Rüyada kim tabuta binmiş, götürülüyor görürsen yüce
mertebeli, büyük mevkili bir adam olur.
Peygamber, “Allah’tan cenneti istiyorsan kimseden bir şey
isteme.
Kimseden bir şey istemezsen ben kefilim, cennete de
girersin, Allah’a da ulaşırsın dedi.
Ulu Allah’ın dostlarına hazırladığı bir şarap vardır, onu
içtiler mi sarhoş olurlar, sarhoş olunca da tertemiz bir hâle
gelirler” hadisi…
Şarap, sırlar küpünde şunun için köpürür: Kim, her şeyden
geçmişse o şarabı içer. Ulu Allah “iyi kişiler içerler” demiştir.
Senin içtiğin şarap haramdır. Biz, helal olan şaraptan başka
şarap içmiyoruz. Allah şarabıyla sarhoş ol.
Aşk, kimseye niyazı ve ihtiyacı olmayan Allah’ın
vasıflarındandır. Ondan başkasına âşık olma, geçici bir
hevestir.
Çünkü mecazi aşk, altınlarla bezenmiş bir güzelliktir.
Görünüşü nurdur, fakat içi dumandır.
Nur gitti de duman meydana çıktı mı mecazi aşk, derhal
soğur, donar.
O güzellik, aslına gider, beden kokmuş rüsva, kötü bir hâlde
kalır.
Tencereye yavaş ve ustaca kayna, delice kaynayan
yemekten hayır gelmez der.
Allah, âlemi bir kere Kün demekle yaratmaya kadir mi
değildir? Bunda şüphe mi var?
Peki, neden bu yaratış, altı gün sürdü; her gün de tam bin yıl
kadardı?
Neden çocuk dokuz ayda yaratılmada? Çünkü padişahların
âdeti, bir şeyi yavaşlıkla yapmaktır.
Neden Âdem’in yaratılışı kırk sabah sürdü, yavaş yavaş o
balçığı insan hâline getirdi?
Allah, senin gibi aceleci değildir a ham adam. Sen, şimdi
sıçrayıp koştun; çocuk olduğun hâlde kendini şeyh
göstermedesin.
Gizli olan mucize ve kerametler, temiz pirlerden gönüllere
akseder.
Gizli olan mucize ve kerametler, temiz pirlerden gönüllere
akseder.
Ustaların ustası Allah’ın da tezgâhı yokluktur.
Vallahi şehit olan, o canlar bağışlayan varlığın aşkıyla ikinci
defa öldürülmeye öyle bir âşıktır ki!
Her veliyi Nuh ve kaptan bil, bu halkın sohbetini de tufan
say.
Allah’ın sözünü de Allah sözüyle tefsire kalkış. Kendine gel
de zannına uyup hezeyan etme a pek yüzlü!
Düğümü kim bağladıysa o çözer. Bu nükteleri, bu sırları,
yine söyleyen açar.
O yüce padişah, seher çağına kadar her gece “Rabb’iniz
değil miyim?” diye sormada. “Evet” diye cevap vermede.
Nerde “Evet, Rabb’imizsin” diyen? Hepsini de uyku seli
aldı götürdü. Yahut da bir timsah, hepsini paraladı, yedi.
Sabah çağı, karanlıklar kınından parlak kılıcını çekip de
doğu güneşi, geceyi dürünce bu timsah da yediklerini kusar.
Yunus gibi o timsahın midesinden kurtulur, koku ve renk
âlemine yayılırız.
Her bir seher vakti, gece balığının karnından çıkınca der ki:
Yarabbi, ey kerem sahibi, o korkunç geceye rahmet
definesini gömmüş, ona bunca tat vermişsin.
Hiçbir kâfiri hor görmeyin. Müslüman olarak ölebilir, olur
ya. Ömrünün sonundan ne haberin var ki ondan tamamıyla
yüzünü çeviriyorsun.
Temiz kişiler arasında tertemiz biri vardır ki padişah, onun
fermanının üstüne “Şah” çekmiştir.
Onun duası, icabet edilir. İnsanların, cinlerin en ulularının
içinde bile ona eşit yoktur.
Âşığa bir an ayrılık, bir yıl gibi gelir. Bir yıllık vuslat bile
ancak bir hayalden ibarettir.
İyi adamın gönlüne kötü bir düşünce geldi mi bu, boş
değildir, bir aslı vardır bunun.
O anlayışı vehim sayma, Allah anlayışı bil. Gönüldeki nur,
onu külli levhten okumuş, anlamıştır.
O güzel huylu Yakup Peygamber de kardeşleri, Yusuf için
babalarından izin alıp onu birazcık sahraya götürmek
istedikleri zaman bir şeyler sezinlemişti.
Yakup’un şu gönlünün burkulması yok mu işte o, bu işte bir
kötülük olduğuna kati bir delildi. Fakat kaza ve kaderden
kaçmasına imkân yoktu.
Kaza ve kader hükmünü işleyecekti. Onun için Yakup da bu
kadar nişaneler gördüğü hâlde yine de Yusuf’u gönderdi.
Körün, kuyuya düşmesine şaşılmaz, fakat yolu gören de
düşer, buna şaşılır işte!
Bu kaza ve kaderin çeşit çeşit işleri vardır. Adamın gözünü,
Allah nasıl dilerse öyle bağlar.
O yüce kişi, bu takdir yüzünden mat olursa bu, alt olma
değildir, Allah kazasına uğramadır.
Bir musibet, onu yüzlerce musibetten kurtarır. Bir iniş, onu
yüceliklere çıkarır.
Peygamber “Hamd ve cömertlik, dünyaya uzanmış cennet
dallarındandır” demedi mi?
Oris, yıldızların cinsindendi. Onun için sekiz yıl Zühal’de
kaldı.
Kaybolduktan sonra tekrar dünyaya gelince yeryüzünde
nücum bilgisine dair ders verirdi.
Önünde yıldızlar, güzelce saf kurarlar, dersinde
bulunurlardı.
Bir derecedeki aşağılık, yukarılık bütün halk, yıldızların
seslerini duyarlardı.
Her yıldız, kendi adını, hâlini, nasıl rasat edileceğini ona
açar, söylerdi.
Allah, birisine verdiği bakışı sana da verse sen de onun cinsi
olursun.
Allah sana Cebrail sıfatlarını verirse kuş gibi uçar,
havalarda yol ararsın.
Fakat sana eşek huyu verirse yüzlerce kanadın olsa uçar,
ahıra konarsın!
Oğul, Harut’la Marut’a Allah insan huyunu verdi, melek
huyları değişti.
Toprak bile temiz bir bedenle komşu olduğunda şereflenir,
devlet bulursa…
Artık sen “Önce komşu gerek sonra ev”de. Gönlün varsa
yürü, bir gönül sahibi dost ara.
Bir adam, bulutla sözleşti mi sakaların suyuna muhtaç olur
mu artık?
Aslana güvenen tilki, yumruğuyla kaplanların bile kellesini
kırar!
Erlerin bedenlerine Allah kudretinin yüceliği öyle bir
tahammül vermiştir ki neliksiz niteliksiz Allah nuruna
dayanırlar.
Tur dağının zerresine tahammül etmediği nur, Allah
kudretiyle bir sırçayı yer eder.
Allah demiştir ki: Ben göklere, boşluğa, yüce akıllarla
nefislere sığmadım da konuk gibi vardım, müminin gönlünde
keyfiyetsiz, mahiyeti anlaşılmaz bir şekilde yurt tuttum, oraya
konuk oldum.
Yusuf, sokaktan geçerken yüzünün nuru her evin kafesinden
içeriye vururdu.
Evdekiler, Yusuf bir yere gidiyor yine derlerdi.
Hadi, Yusuf’un geçeceği tarafa bir pencere aç da oraya otur,
seyrini bekle!
Âşık olmak, o yana bir pencere açmaktır. Çünkü gönül,
dostun cemaliyle aydınlanır.
Şu hâlde daima sevgilinin yüzüne bak. Babacığım, dinle, bu
senin elindedir.
Gönüllere girmeye yol bul, başkalarını düşünmeyi bırak.
Allah, Yusuf’a güzellik saltanatını bağışlamakla beraber bir
de ders vermeden, meşk etmeden rüya yorma saltanatını
bağışlamıştı.
Allah Kelim’i çobanlık ederken sürüden bir koyun kaçmıştı.
Musa peşine düştü, koşmaya başladı, çarıklarını çıkardı,
ayaklarının altı şişti; kabardı.
Akşama kadar onu aradı, koyun da gözünden kayboldu.
Fakat nihayet koyun yorulup kaldı, Allah Kelim’i de onu
yakaladı.
Merhametle arkasını, başını okşamaya, anası gibi onu
sevmeye koyuldu.
Bir parçacık bile öfkelenmedi, kızmadı. Yalnız sevdi, acıdı,
gözünden yaşlar döktü.
Dedi ki: Tutalım bana acımadın, kendi kendine neden
zulmettin?
Allah, o anda meleklere dedi ki: Peygamberliğe Musa
yaraşır.
Mustafa buyurmuştur ki: Her Peygamber, gençliğinde yahut
çocukluğunda mutlaka çobanlık etmiştir.
Her buyruk sahibinin de insanlara çobanlık ederken Allah
buyruğunu gözetmesi gerektir.
Kendisi sürüsünü güderken Musa gibi halim olması, akıl ve
tedbirle bu işi görmesi lazımdır.
Böyle, harekette bulunursa Allah, ona Ay’ın üstünde,
yücelikler âleminde bir ruhani çobanlık verir.
Yusuf’ta, zindan da bulunan birisine yalvardı, yakardı.
Ondan yardım diledi, dedi ki: Buradan çıkınca ve padişahın
kapısında işin düzelince.
O azizin huzurunda beni an, hâlimi söyle de beni de bu
hapisten kurtarsın.
Dünyadakilerin hepside mahpustur, zindandadır. Şu fâni
dünyada ölümü bekleyip dururlar.
Pek nadirdir öyle bir adam ki bedeni zindan da ruhu yedinci
kat gökte olsun.
Hâsılı Yusuf’ta o adamı kendisine yardımcı gördüğünden
zindanda beş küsur yıl kaldı.
Şeytan, o adamın aklından Yusuf’u çıkardı, gönlünden,
Yusuf’un sözünü kaybetti.
O güzel huyludan böyle bir suç meydana geldiği için adalet
sahibi Allah, onu yıllarca zindanda bıraktı.
Fakat Yusuf’u da gönlüne o mahpusluktan dert gelmesin
diye kendisiyle meşgul etti.
Allah, ona öyle bir ünsiyet, öyle bir sarhoşluk verdi ki
gözünde ne zindan kaldı, ne karanlık!
Fakat âşık olmayan suya bakar da suyun içinde kendi
yüzünü görür ey gözü açık er!
Ama âşığın sureti Allah’ta fâni olursa söyle bakalım, suda
kimin suretini görür?
Fakat Allah’ın bu gayreti, âşık ve sadık kişileredir, şeytanla
hayvana tecelli etmez o.
Aşk, büyüklere baldır, çocuklara süt. O, her gemiye
yüklenen ve geminin ağırlığından fazla olduğu için batmasına
sebep olan son yüktür.
Peygamber “İnanan kamışa benzer” demiştir. İçi boş olunca
feryat eder.
Fakat kamışın içi dolu oldu mu çalgıcı, onu elinden atar.
Sakın dolu olma. Onun elinden gelen zarar da hoştur.
İçtihat sahibi Peygamber kendine de Mevla adını taktı,
Ali’ye de.
Dedi ki: Ben kimin mevlası ve dostuysam amcamın oğlu
Ali; onun mevlasıdır.
Mevla kimdir? Seni azadeden, ayağındaki kulluk prangasını
çözüp atan!
Hürlük yolunu gösteren peygamberliktir. Müminler,
peygamberlerden azatlık bulurlar.
Bütün hastalar, iyileşmeyi umarlar. Hâlbuki aşk hastası,
amanın; derdimi artırın diye sızıldar.
Bu zehirden daha güzel, daha hoş bir şerbet görmedim. Bu
hastalıktan daha iyi bir sıhhat olamaz.
Aşk mekânsızlık âleminde kızgınlık madenidir. Yedi
cehennem, onun kıvılcımından bir dumandır.
Ey temiz adam, bu yüzden cehennem; âşığın ateşinden
zayıflar, söner.
Cehennem der ki: Ey ulu er, çabuk geç. Yoksa ateşlerinden
ateşim sönecek.
Bütün Kur’an, nefsin kötülüklerini anlatmadadır. Mushaf’a
bak da gör, fakat sende o göz nerde?
Arifler, iki âleme de aldırış etmezler. İki âlemde de
tembeldir onlar. Çünkü nadassız harman devşirirler.
Onlar, tembelliğini senet edinmişlerdir. Çünkü onların işini
Allah başarır.
Şüphe yok her dil, gönle perdedir. Perde deprendi mi sırlara
erilir.
Hatta söz, yalan bile olsa sözdeki koku, onu doğru yahut
yalan olduğunu haber verir.
Çayırlıktan, çimenlikten gelen yel, külhandan esip gelen
yelden fark edilir.
Yahut da dil, tenceresinin kapağına benzer. Oynadı, açıldı
mı içinde ne yemek var, anlarsın.
Aklı keskin adam, tencerede tatlı yemek mi var, sirkeli ve
ekşi aş mı? Dumanından anlar.
İKİNCİ BÖLÜM
Kaza-Kader-Akıl-Ruh-Dünya-Ahiret
Kaza ve kaderle pençeleşmek mücahade sayılmaz. Çünkü
bizi pençeleştiren, savaştıran da kaza ve kaderdir.
Bir kimse iman ve itaat yolunda yürüyüp de bir an bile
ziyan etmişse kâfirim!
Harf kalıptır, ondaki mana su gibidir. Mana denizi de
“Ümmül Kitâb” yanında bulunan, kendisinde olan zattır.
Kalp altınla halis altın ayarda belli olur.
Dünya hissi, bu cihanın merdivenidir, din hissi de göklerin
merdiveni.
Bu hissin sağlığı, vücut sağlığındandır, O hissin sağlığı
vücudu harap etmekledir.
Kaleyi yıkıp kâfirden almış, ondan sonra oraya yüzlerce
burç ve hendek yapmıştır.
Akıl ve zekâda kemale ermekle Allah’a varılmaz. Padişahın
fazıl ve ihsanı aczini bilen kişiden başkasını kabul etmez.
O ne mübarek gülmedir ki can kutusundaki inci gibi,
ağızdan gönlü gösterir.
Mübarek olmayan gülme, lanetin gülmesidir. Ağzını açınca
kalbinin karalığını gösterir.
Eğer insan, suretle insan olsaydı, Ahmet’le Ebu Cehil
müsavi olurdu.
Can, apaçık olduğundan, pek yakın bulunduğundan
görünmez. İnsan, içi su ile dolu, dışı kupkuru küp gibidir.
Harici nur olmadıkça rengin görünmesi mümkün değildir.
İçteki hayal rengi de böyledir.
Varlık âleminde Hak nurunun zıddı yoktur ki açıkça
görünebilsin.
Bu söz, bu ses; düşünceden meydana geldi. Fakat düşünce
denizi nerede? Onu bilmezsin.
Bilgiden düşünce dalgası zuhura gelince mana söz ve sesten
bir suret düzdü.
Suret suretsizlikten çıktı, yine suretsizliğe döndü. Zira biz
yine Allah’a döneceğiz. Şu hâlde sen, her göz açıp kapamada
ölüyor, diriliyorsun. Mustafa “Dünya bir andan ibarettir”
buyurdu.
Her nefeste dünya yenilenir. Fakat biz, dünyayı öylece
durur gördüğümüzden bu yenilenmeden haberdar değiliz.
Elinde hızlı hızlı oynattığın ucu ateşli bir sopa nasıl upuzun
ve tek bir ateş hattı gibi görünürse ömür de pek çabuk akıp
gittiğinden daimi bir şekilde görünür.
Bu ömür uzunluğu da Allah’ın tez tez halk etmesindendir.
Kaza ve kaderi inkâr edenin inkârı bile, bil ki kaza ve
kaderdendir.
Âdem bunların hepsini bildi: Fakat kaza gelince nehyi
bilme yüzünden hataya düştü.
Bahçıvan ayağına diken batınca hırsız fırsat buldu, esvabını
çalıp kaçtı.
“Kaza ve kader zuhur edince bir tuzağı bile görmüyorsam
bu yolda cahil olan yalnız ben değilim ya!”
Zorlamayı bırakıp feryad-ü figana koyulan kişi ne kutlu
kişidir; o, iyi bir işe sarılmıştır.
Eğer kaza, seni gece gibi sararsa sonunda yine elinden
tutacak odur; seni eminlik mülküne götürmek için bu
korkutmasını inayet bil!
Hiç buğday ektin de arpa verdiğini gördün mü? Hiç attan
eşek sıpası doğduğunu gördün mü?
Yapılan işin gayb âleminde eserleri doğar o meydana gelen
eserler, halkın hükmüne tabi değildir.
Ekin ekmek, nefes almak, tuzak kurmak, çiftleşmek de
böyledir. Onların sesleri; hep Hakk’a mutidir.
Veliler de Allah’tan öyle bir kudret vardır ki atılmış oku,
yoldan geri çevirirler.
Biz arı gibiyiz, bedenler mum gibi. Allah, bedenleri
balmumu gibi göz-göz, ev-ev yapmıştır.
Aklı cüz’i, söz de yine işte bizim dostumuzdur. Ama hâl
bahsine gelirsen orada bir hiçten, bir yoktan ibarettir.
Gayb âleminin başka bir bulutu, başka bir yağmuru, başka
bir göğü, başka bir güneşi vardır.
Fakat o, ancak havassa görünür, diğerleri “Öldükten sonra
tekrar yaratılıp diriltileceklerinden şüphe ederler.”
Bil ki her hastalık ölümden bir parçadır. Çaresi varsa
ölümün bir cüz’ünü kendinden kov!
Ölümün bir cüz’ünden bile kaçamadığın hâlde onun hepsini
başından aşağıya dökecekler, bunu iyice bil!
Ölümün cüz’ü olan hastalık sana tatlı geliyorsa bil ki Allah
küllü, yani ölümü de sana tatlılaştırır.
Hastalıklar, ölümden elçi olarak gelmektedir; Ey boşboğaz,
ölümün elçisinden yüz çevirme!
Tatlı taşıyan sonunda acı öldü. Ten kaydında olan canını
kurtaramadı.
Eşlerin biri birine benzemesi lazım… Ayakkabı ve mestin
çiftlerine bir bak!
Ayakkabının bir teki ayağa biraz dar gelirse ikisi de işine
yaramaz.
Kapı kanadının biri küçük, diğeri büyük olur mu?
Ormandaki aslanla kurdun çift olduğunu hiç gördün mü?
Bir gözü bomboş, öbürü tıka basa dolu olsa hurç, devenin
üstünde doğru durmaz.
Ben sağlam bir yürekle kanaat yolunda gidiyorum; sen neye
kınama yolunu tutuyorsun?
Aklın, insanlara ayak kösteği olunca o akıl, akıl değildir,
yılan ve akreptir.
Mal ve para, başta külah gibidir. Külaha sığınan, keldir.
Aklımız baştan ayağı fark etmesin diye kaza geldi mi,
gözümüzü örtüyor.
Musa’nın da mana cihetinden bir yolu vardır, Firavun’un
da. Fakat zahiren Musa yolludur, Firavun yolsuz.
Aklın en üstün, anlayışı en keskin olanı, kokudan anlar.
Öbürüyse ancak dudağına, dişine değince fark eder.
Şeytan “Yiyin” diye bağırır ama o adamın dudağı, zehri,
boğazına varmadan reddeder.
Başka biri boğazına varınca anlar, bir başkası yer, bedenini
berbat edince anlar.
Zehir; diğer birisinde abdest bozarken yanış yapar; zaman,
zaman ciğerini delen bir acı peyda eder.
Bir başkasında zehrin eseri; günler, aylar geçtikten sonra
görünür. Diğer birisinde ise ölümden ve sur üfürüldükten
sonra meydana çıkar.
Su, koruk içinde ekşidir; fakat üzüme gelince tatlılaşır,
güzelleşir.
Sonra küpün içine girince acır, haram olur… Sirke olunca
ne güzel katıktır.
Eğer yalnız manaya ait anlatış kifayet etseydi âlem halkı,
tamamıyla işten güçten kalır, âlemin nizamı bozulur giderdi.
Yeryüzündeydik ama yerden gafildik, orada gömülü olan
defineden haberimiz yoktu.
Gönülde bir haletten başka bir şey olmayan bu dünya gamı,
bu dünya neşesi; hakiki neşeye, hakiki gama nispetle
resimden ibarettir.
Kül âşığı olanlar, bu cüz’e müştak olmazlar. Cüz’e müştak
olan, külden mahrum kalır.
Surette kalırsan putperestsin. Her şeyin suretini bırak,
manaya bak.
Hâşâ, bu hikâye değil, kendine gel! Bizim ve senin bugünkü
halimizdir, dikkat et!
Arap da biziz, testi de biziz, padişah da biziz, hepsi biziz.
Ezelde mahrum olanlar, bunu anlamakta mahrum kaldılar.
Vücut güzellikle öğünür, nazlanır durur. Çünkü ruh,
kuvvetini, kolunu, kanadını gizlemiştir.
Vücuda der ki: “Ey süprüntülük! Sen kim oluyorsun ki? Bu
iki gün benim ışığımla yaşadın.
Nazın, işven dünyaya sığmıyor? Hele dur, bekle; ben
senden bir çıkayım da gör!
Seni o ziyadesiyle sevenler, mezara tıkarlar; karıncalara,
yılanlara gıda ederler.
Söz, göz, kulak… Hep ruhun ışığıdır. Suda coşan,
parıldayan, ateşin parıltısıdır.
Allah “Dünya kuru bir istek, faydasız bir oyuncaktan
ibarettir. Siz de çocuklarsınız” dedi. Allah doğru buyurur.
Siz ise umumiyetle çocuklar gibi eteğinize binmişsiniz. Ata
binmiş gibi eteğinizin ucunu tutmuşsunuz.
Vehmi, fikri, duyguyu, anlayışları sopa gibi çocuk atı bil!
İki yüz çeşit renge boyanmaktansa renksizlik daha iyi. Renk
bulut gibidir. Renksizlik ay.
Bulutta parlaklık ve ziya görürsen bil ki yıldızdan, aydan ve
güneştendir.
O aynanın saflığı, berraklığı gönlün vasfıdır. Gönle, hadsiz,
hesapsız suretler aksedebilir.
Burada akıl, ya susar yahut şaşırıp kalır. Sebebi de şu:
Gönül mü Allah’tır, Allah mı gönül?
Meleklerin kanatları insanların akıl kanatlarına benzer.
İnsanların akılları arasında da fark vardır.
İyilikte olsun, kötülükte olsun, her insana kendisine benzer
bir melek arkadaştır.
Halkın iki gözü de toprağa ve ölüme saplanmıştır. Abıhayat
var mı, yok mu, bunda yüz türlü şüpheler var. Sen, Cennet’te
bu yüz şüphen doksana düşsün. Geceleyin yürü, yol al…
Uyudun mu, gece gitti gider!
O gündüzü geceleyin ara; karanlıkları yakan o aklı, kendine
kılavuz yap.
Canilere kısas emretmese yahut “Kısasta hayat var”
demeseydi, kimin haddi vardı ki kendiliğinden, Allah
hükmüne esir olmuş bir kişiye kılıç vurabilsin!
Çünkü Allah, kimin gözünü açmışsa o adam bilir ki katil,
takdirin esiridir.
Yürü, kork ve kötüleri az kına; takdirin hüküm tuzağına
karşı aczini bil!
Âdem Peygamber; ansızın esasen şaki olan İblis’e hor baktı.
Kendisini beğenip kendisini ulu görüp melun Şeytan’ın
yaptığı işe güldü.
Allah gayreti bağırdı: Ey tertemiz adam! Sen gizli sırları
bilmiyorsun.
Âdem “Bu hor görüşten tövbe ettim. Bir daha böyle
küstahça düşünceye düşmem” dedi.
Ey yardım dileyenlerin yardımcısı, bize hidayet ver.
Bilgilerle, zenginlikle, öğünmeye imkân yok.
Ekmek de manevî oldukça o yeşil dikendi. Fakat şimdi
zahirî ekmek olduğundan kupkuru bir hâle geldi, sertleşti.
Bu beş duygudan başka beş duygu daha vardır. O duygular
kırmızı altın gibidir, bunlar bakır gibi.
Ruh; ilimle, akılla dosttur. Ruhun Arapçayla, Türkçeyle ne
işi var?
Hayvan duygusu padişahı görseydi öküzle eşek de Allah’ı
görürdü.
Sen suretten kurtulmadıkça Allah ya surete sığmaz yahut
sığar demen, aslı olmayan bir sözden ibarettir.
Tasvire sığar yahut sığmaz bahsi; tamamıyla iç olmuş,
suretten kurtulmuş adamın harcıdır.
Gönül aynası saf ve pak bir hâle gelince sudan, topraktan
hariç suretler görürsün.
Nakşı da müşahede edersin, nakkaşı da. Devlet yaygısını da
onu döşeyeni de.
Gözün açıkken de tasalanırsan bil ki gönül gözünü
yummuşsundur, onu aç!
Demirden yapılma ayna suretler içindir. Can yüzünün
aynasıysa çok pahalı, çok değerlidir.
Can, bir adamın yüzüne gülerse ona halkın ekşi suratlı
oluşundan ne zarar.
Yok, eğer Allah nurunu, Allah ziyasını görmeyecekse böyle
kötü gözün kör olması daha iyi!
Varlık âlemi çarelerle doludur da Allah, bir pencere
açmadıkça yine çare yok!
Bu cihan, cihetsiz Lâmekân âleminden meydana gelmiş, bu
cihana Lâmekân âleminden bir mekân verilmiştir.
Mana odur ki seni senden alır; suretten müstağni kılar.
Hakikatte yok olan şu cihan var gibi görülmekte, hakikatte
var olan o cihan da adamakıllı gizlenmede.
Duygu gözü attır, binici Hak nuru. Binici olmadıkça at,
zaten işe yaramaz ki.
Şu hâlde ata terbiye ver, kötü huyunu terk ettir. Yoksa
padişah, onu kabul etmez.
Allah nuru, duygu nuruna binmiştir de ondan sonra can,
Allah’a rağbet etmiştir.
Yaralıya, vücudundan temreni çıkarabilmek için afyon verir,
uyuturlar.
Ölüm vaktinde de adama elem ve ıstıraplar verirler. O hâlde
meşgulken canını alıverirler.
Şu hâlde anlıyorsun ya, gönlünü herhangi bir düşünceye
verdin mi, gizlice senden bir şey alacaklardır.
Hisse ait gözüne toprak serp. His gözü, akla da düşmandır,
dine de.
Allah duygu gözüne kör dedi, putperest dedi, bizim
zıddımız dedi.
Çünkü o, köpüğü gördü de denizi görmedi. Bu demi gördü
de yarını görmedi.
Talihi Zuhal olan da şer işlere düşmemek için yaptığı
şeylerde ihtiyat etmek lüzumunu anlar.
Talihi Müşteri olan kişi, neşesinden ululuğundan sevinir.
Yıldızı Zuhal olan kişinin ahvalini tamamıyla söylesem
zavallı, o yıldızının ateşinden yanar.
Cennet, hoşumuza gitmeyen şeylerle kaplanmış, cehennem
de zevkimize giden şeylerle dolmuştur.
Zindan da mihnetlere düşen adam, bir lokmanın, bir zevkin
yüzünden düşmüştür.
Allah, o zahirî ve Batıni savaşı, ona da ehemmiyetsiz
gösterdi, ashabına da.
Fakat zafer için yardımcısı Allah olmayan kişiye gelince;
ona tavşan bile erkek aslan görünür!
Eğer sen kötülükler de ondandır dersen öyledir ama bundan
onun kemaline noksan mı gelir ki?
Bu kötülük ihsanı da onun kemalindendir. Dinle ulu kişi,
sana bir misal getireyim.
Mesela ressam iki türlü resim yapar: Güzellerin resimleriyle
çirkin resimleri.
İki türlü resimde, onun üstatlığının eseridir. Bu ressamın
çirkinliğine delil olmaz, bilakis üstatlığına delildir.
İşte bu yüzden Allah hem kâfirin yaratıcısıdır, hem
müminin.
Bu yüzden küfür de Allahlığına şahittir, iman da. İkisi de
ona secde eder.
Fakat bil ki müminin secdesi dileyecektir. Çünkü mümin,
Allah rızasını arar, maksadı onun rızasını almaktır.
Kâfir de istemeyerek Allah’a tapar ama onun maksadı
başkadır.
Padişahın kalesini yapar ama beylik davasındadır.
Dünyada elbisen var, zenginleştin; fakat bu âlemden gidince
nasıl edeceksin?
Ahiret için de bir sanat öğren ki mağfiret kazancını elde
edesin.
Bu âlem oyun yeridir, ölüm de gece. Geri döner gidersin,
fakat kese bomboş, sen de yorgun argın!
Bu serkeş herif, din kazancı, aşktır, gönül cezbesidir, Hak
nuruna kabiliyettir.
“Allah yargılayıcıdır, merhametlidir” demesi de aşağılık
nefsin hilesinden başka bir şey değildir.
Ey elimde ekmeğim yok diye gamdan ölen, Allah
yargılayıcı ve merhametliyse ya bu korku ne?
Kardeş, kıssa bir ölçeğe benzer, mana içindeki taneye.
Akıllı kişi taneyi alır, ölçek var mı, yok mu ona bakmaz.
Aralarında sözden eser yok, fakat bülbülle gülün macerasını
dinle!
Sen, ten itibariyle hayvansın, can bakımından melek. Bu
suretle hem yerde yürürsün hem gökte.
Hülasa yaşamamız, sütten kesilmemize bağlıdır. Sen de
yavaş, yavaş kendini gıdadan kesmeğe çalış vesselam.
İnsan, ana karnındayken kan emer, varlığı kanladır, bedenin
nesci kanla vücut bulur.
Kandan kesilince gıdası süt olur, sütten kesilince lokma
yemeğe başlar.
Lokmadan da kesildi mi Lokman kesilir, gizli matluba talip
olur.
Ana karnındaki çocuğa birisi dese ki: dışarıda pek düzgün,
pek güzel bir âlem var…
Boyuna, enine geniş bir yeryüzü… Orada nice nimetler var,
nice sonsuz yiyecek şeyler…
Bu daracık çarmıhta kan yemektesin; hapis içinde, pislikler
içinde, sıkıntılar içindesin.
Çocuk, kendi hâline bakıp bunları inkâr eder, bu elçilikten
yüz çevirir, kâfir olur.
Olmayacak şey, hileden, yalandan başka bir şey değil, der.
Kör adamın vehmi, bunu anlamaktan ne kadar uzak!
İşte cihandaki halk da buna benzer. Abdal, onlara öbür
âlemden bahsetti mi?
“Bu dünya kapkaranlık, dapdaracık bir kuyudur… Bu
kuyunun dışında renksiz, kokusuz bir âlem var” dedi mi?
Bu söz onların hiçbirinin kulağına girmez. Çünkü bu dünya
tamahı, kuvvetli ve büyük yerdedir.
Tamah, kulağa bir şey duyurmaz. Garaz, gözü kapar, adama
bir şey anlatmaz.
Nitekim o ana karnındaki çocuk da kana tamah ettiğinden, o
aşağılık yurtlara kan, onun gıdası olduğundan, tamah ona bu
âleme ait sözü duyurmaz. Bedendeki kanı, gönlüne sevdirir.
Sen de bu âlemin güzelliğine tamah etmektesin de tamah, o
ebedî âlemin güzelliğine perde oluyor.
Kaza gelince göz kapanır da göz, gözü görmez olur.
Ancak kaza ve kaderden yine kaza ve kadere kaçan kişi
kurtulur. Hiçbir tedbir onun kanını dökemez.
Allah’ın kaza ve kaderinden yine Allah’ın kaza ve kaderine
kaçan, kişiden başka hiçbir kimseyi, hiçbir hile, kaza ve
kaderden kurtaramaz.
Aklı kül şehrine karşı bu duygular, gözleri bağlı değirmen
eşeklerine benzer.
Önce çadır kurarlar da sonra Türk’ü konuk çağırırlar.
Bil ki suretin çadırdır, manan Türk. Bil ki manan kaptandır,
suretin gemi!
Dün mübahaseyi seven birisi, bana bir sual sordu.
Dedi ki: “Küfre razı olmak küfürdür.” Bunu Peygamber
söyledi, onun söylediği söz de doğrudur, yerindedir.
Sonra da yine “Müslüman olan kişinin her türlü kazaya razı
olması lazımdır” buyurdu.
Kâfirlik ve münafıklık da Allah’ın kaza ve kaderiyle değil
mi? Fakat buna razı olursak (ilk hadise göre) kötülük etmiş
olmaz mıyız?
Razı olmazsak o da suç… Peki, ikisinin arasında hangi
çareye başvuralım” dedi.
Ona dedim ki: “Bu küfür, Allah’ın takdiriyledir ama
Allah’ın hükmüyle, Allah’ın emir ve rızasıyla değildir. Bu
küfür yalnız kaza ve kaderin eserlerindendir.
Hocam, Allah’ın kaza ve kaderini, Allah’ın bilgisi olarak bil
de şüphe ve tereddüdün kalmasın.
Küfre de razıyız, çünkü Allah’ın bilgisine muvafıktır, fakat
bizim fenalığımızdan, bizim kötülüğümüzden meydana
geldiğinden de razı değiliz.
Küfür, cahillikten meydana gelir, fakat küfrün takdiri,
Allah’ın bilgisidir, Allah, kâfirin kâfirliğini ezelde bilir,
bildiği gibi de zuhur eder.
Çirkin resim, ressamın çirkinliğini icap ettirmez ya. Çirkini
de yaptığına, yapabildiğine bir delil olur ancak.
Hatta hem çirkin resmi hem de güzel resmi yapabildiğinden
ressamın, kuvvetli bir ressam olduğuna delildir.
Akıllardaki aykırılık, yaratılıştandır. Bu hususta Sünnilerin
sözünü dinlemek, onların hükmünü kabul etmek gerek.
Bu hüküm itizal ehlinin sözlerine aykırıdır. Onlar “Akıllar
yaratılışta ayni derecededir”, der.
Bu söz batıldır. O zeki çocuk, herhangi bir meslekte tecrübe
sahibi değildi ya.
Fakat o küçük çocuk, öyle bir tedbirde bulundu ki yüzlerce
tecrübe sahibi ihtiyar, o tedbirinin kokusunu bile alamadı.
Zaten yaradılışta olan üstünlük, çalışıp çabalama, düşünüp
taşıma ile elde edilen üstünlükten elbette iyidir.
Sen söyle, Allah vergisi mi daha iyi, yoksa topal eşeğin
rahvan atı taklidi mi?
Aklı cüz’inin afeti vehimdir, zandır. Çünkü onun vatanı
karanlıklar diyarındadır.
Yerde yarım arşın enlilikte bir yol olsa insan, hiç
vehimlenmeden rahatça yürür.
Fakat yüksek bir duvarın üstünde gitsen, yolun genişliği iki
arşın olsa yine eğri büğrü gidersin.
Hatta gönlüne düşen vehim yüzünden belki de düşersin.
Vehimden gelen korkuya iyice dikkat et de vehmin
kötülüğünü anla.
Duygu akla esirdir, fakat bil ki akıl da ruhun esiridir.
Can, aklın bağlı olan ellerini çözdü mü hâlline imkân
bulunmayan işleri de yapar, düzer.
Duygularla düşünceler, duru suyun yüzünü çör çöp gibi
kaplamıştır.
O padişahın kaza ve kaderi olmadıkça ağaçtan yaprak bile
düşmez. Allah, lokmaya, gir içeri diye emretmedikçe
boğazdan lokma bile geçmez.
Yeryüzünde olsun, göklerde olsun… Bir zerre bile onun
hükmü olmadıkça kanat çırpmaz, harekete gelemez.
Allah’ın takdiri, kulun rızası olur; kul Allah takdirine rıza
verir, onun hükmünü diler…
Zorla yahut sevaba girmek için değil de bu razılık,
kendiliğinden meydana gelir.
Bu çeşit kul, Allah rızasını görünce güler, neşelenir. Kaza,
ona şekerle yapılmış helva gibi gelir.
Bu kulun huyu ve yaradılışı böyle olursa âlem, onun
emrine, onun fermanına tabi değil de nedir?
Cüz, külden ayrıldı mı bir işe yaramaz. Tenden bir uzuv
kesildi mi o uzuv, murdar olur.
Tekrar aslına ulaşmazsa ölür kalır, candan haberi bile
olmaz.
Oynasa hareket etse bile bu, onun diriliğine delil olmaz.
Senin kesilen uzvun da bir müddet oynar, hareket eder.
Gözün bir an içinde gördüğünü dil, yıllarca söylese
anlatamaz.
Felsefeye sarılan kişinin aklı, akılla anlaşabilen şeylere
bağlanmış kalmıştır. Fakat temiz ve pak kişi, aklın aklının tek
binicisi oldu.
Aklının aklı içtir, senin aklınsa kabuk. Hayvan midesi
daima kabuk arar.
Kabuktan ibaret olan akıl, bir işi yüzlerce delille ancak
anlayabilir. Fakat Akl-ı Kül, doğru olduğunu bilmediği yola
adımını atar mı hiç?
Her meyvenin içi, kabuğundan iyidir. Teni de kabuk,
sevgiliyi iç bil!
İnsan, pek latif bir içe maliktir. İnsansan bir an olsun onu
ara!
Ölüm, kimin nazarında tehlikeyse “Tehlikeye atılmayın”
emri de onadır.
Fakat birisinin nazarında ölüm hakikat kapısının açılışından
ibaret olursa ona... “Haydin, çabuk olun” hitabı gelir.
Ölümü, bir Yusuf gören, canını feda eder, kurt olarak
görense yolunu sapıtır!
Sana bir yerden bir töhmet gelse mutlaka zulmettiğin birisi
mihnete düşmüş, beddua etmiştir.
Ama sen dersen ki ben bir şey yapmadım, kimse hakkında
bir töhmette bulunmadım.
Fakat başka çeşit bir günah etmişindir. Tohum ektin, nasıl
olur da meyve vermez?
Bir mazluma karşı elinden bir zulüm çıktı mı o zulüm bir
ağaç olur, o ağaçtan zakkum biter.
Kızgınlıkla gönüllere ateş saldın mı cehennem ateşinin aslı
oldu gitti.
Ateşin burada nasıl adamları yakarsa ondan meydana gelen
eserde orada seni yakar.
Hele yarın, hele öbür gün diye vaat eder, Allah’a dönmeyi
sallar durursun ya… İşte bu bekleyiş, mahşerdeki beklemedir,
vay sana!
Kalbi ölmüş kişilereyse bu dünya nurlu göründü. Görünüşü
büyük, geniş… Fakat hakikatte dar!
Dar olmasaydı bu feryat neden? Baksana… Daha evvel
doğup bu âleme gelenlerin hepsi iki büklüm oldu!
Bu dünyanın genişliği, bir gözbağı… Oysaki pek dar…
Gülmesi ağlamaktan ibaret, övünmesi ardan, ayıptan başka
bir şey değil.
Dünya, görünüşte geniş, hakikat ta dardır, uyku da bu
darlıktan kurtulmaya benzer.
Hamam kızıştı, ısındı mı daralırsın, için sıkılır. Oysaki
hamam geniştir, uzundur. O hararetten sana dar gelir, ruhun
sıkılır, usanırsın.
Yahut ta mesela dar bir ayakkabı giyersin de geniş bir ovada
yürürsün. Fakat o geniş ova, sana öyle daralır ki… O ova o
sahra sana âdeta zindan kesilir.
Uyuman, o dar ayakkabıyı çıkarmana benzer. Uykuda bir
müddet ruhun, bedenden kurtulur.
Azizim, uyku, Allah velilerinin malı, mülküdür...
Dünyadaki Ashab-ı Keyf gibi!
Ev dar. Ruh bu daracık evde eli, ayağı çarpılmış gibi iki
büklüm
Ben de ana rahminde iki büklüm oldum. Dokuz ay doldu,
artık buradan göçmem gerek!
Anamı doğum ağrısı tutmasa bu zindan da ateş içinde
kalırım.
Ey tabiat, rahmini aç... Kuzu büyüdü, çıksın da o yemyeşil
ovada yayılsın, otlasın artık!
Doğum ağrısı, gebeye bir derttir ama çocuk için zindanın
yıkılması gibidir.
Gebe, ne yapayım, nereye sığınayım, diye ağlar... Çocuk
kurtuluş vakti geldi diye güler!
Gaflet, tenden ileri gelir, ten, ruh oldu mu artık şüphesiz bir
hâlde bütün sırları görür.
Nerde bir gölge, gece yahut gölgelik varsa yerdendir;
göklerden aydan değil!
Duman, kıvılcımlar saçan ateşten meydana gelmez, daima
odundan meydana gelir.
Vehim, hataya düşer, yanılabilir. Fakat akıl, mutlaka isabet
eder, yanılmaz.
Her ağırlık, her yorgunluk, tenin muktezasıdır. Can ise
hafifliği yüzünden uçup gider.
Kırmızı beniz kanın çokluğundandır, sarı yüz safranın
oynamasındandır.
Ak beniz, balgamın kuvvetindendir, sevdadan da beniz
kararır.
Derilerden ayrı olmayan, sebeplerden kurtulmamış olan
akıl, ne illetlerden kurtulur, ne doktorlardan fayda görür!
Âdemoğlu, ikinci defa doğdu mu ayağını sebeplerin başına
kor.
Artık, onun dini illet-i ûlâ değildir. Cüz’i illet de ona bir
zarar veremez.
Akıl, canla idrak sahibi olmuş, canla aydınlanmıştır. Ruh,
nasıl olur da aklın tasarrufuna girer?
Fakat ruh, akla tesir eder de akıl, o tesir altında tedbire
girişir.
Akıl, eseri ruh sanır ama güneşin nuru güneşin cirminden
büsbütün ayrıdır.
O yüzden salik, ruhun nurundan aslına ulaşmak için bir
lokma akmağa kanaat etti.
Mahiyetleri anlamaktan aciz olmak, halkın hâlidir ama bu
sözü istisnasız söyleme.
Çünkü mahiyetlerle onların sırrının sırrı, kâmillerin gözü
önünde apaçıktır.
Akıl, bir bahiste bu olmayacak şey, akıldan uzak tevile
sığmaz, olmayacak şeyi dinleme der.
Kutup da sana der ki ”A düşkün, anlayışından üstün
gördüğün şeylere olmayacak şey diyorsun.
Şimdi sana keşfolan vakalar da sana evvelce olmayacak
şeyler görünmüyor muydu?
Sağda, solda yüzlerce yol, yüzlerce kaçıp kurtulacak yer
vardır da kaza ve kader, gelince hepsi bağlanır, kapanır; kaza
ve kader bir ejderhadır.
Dünyadaki dört unsur da kendilerine Lâmekân âleminden
yüzlerce yardım geldiğini bilmezler.
Kuş, kafeste su ve tane buluyor ama su da kafesin dışındaki
bağdan, bahçeden gelmede, tane de!”
Can der ki: “Ey benim yeryüzüne mensup cüz’ülerim,
benim garipliğim sizin garipliğinizden daha acı, ben, arşa
mensubum.”
Tenin meyli, yeşilliğe, akarsuya... Çünkü aslı ondan...
Canın meyliyse diriliğe, diriye... Çünkü aslı Lâmekânın
canı! Can, hilmete, bilgilere... Ten, bağa, bahçeye, üzüme
meyleder. Can, yücelmeye, yükselmeye can atar; ten,
kazanca, ota, yiyeceğe, içeceğe!
Hâsılı kim bir şey isterse istediği şey de ona rağbet eder.
Bir yere gideyim diye yüzlerce defa karar verir,
davranırsın... Fakat seni bir saik, başka yere çeker durur.
Allah, kuvvet ve kudretin yalnız kendisinde olduğunu
anlatmak için insanların karar verdikleri şeyleri bozar, zıddını
meydana getirir. Bazen da kararında azmetsin, yapacağı şeye
tamah eylesin diye o kadarı bozmaz da sonunda bozar, bu da
tembih üstüne tembih olur.
Hayvanî can, gıda ile dirilir... Her iyi kötü şeyle de ölüverir!
Fakat bu kandil söndü, ortadan kalktı mı komşunun evi
neden karanlık kalsın!
Mademki o evin ışığı, bunun ışığı olmaksızın da duruyor...
Şu hâlde her evin duygu ışığı ayrı ayrıdır.
Bu hayvanî canın misalidir... Rabbani canın değil!
Gemsiz ve serkeş ata pek yaklaşma... Kendine aklı ve dini
kılavuz et, onlara uy vesselam!
Hakikatte sen, bu âlemin esirisin, canın, bu cihan hapsine
düşmüştür... Öyle olduğu hâlde niceye bir kendine cihan
sahibi deyip duracaksın?
Ruhların aşağılanması, bedenler yüzündendir... Bedenlerin
yüceliği, ruhlardandır!
Bütün sanatlar, şüphe yok ki önce vahiyden meydana gelir,
fakat sonra akıl, onların üstüne bazı şeyler katar!
Dikkat et de bak! Bizim bu aklımız, hiçbir sanatı, usta
olmadıkça öğrenebiliyor mu?
Gönülden de fikirler biter, gönlün nebatatı da fikirlerdir. Bu
fikirler de gönüldeki sırları gösterir.
Mecliste bana söz söyletecek adam bulsam çimenlik gibi
yüz binlerce gül bitiririm.
Kaza ve kader, hükmünü izhar edince göz açılır, pişmanlık
gelir, çatar!
Bu pişmanlık da ayrı bir kaza ve kaderdir... Bu pişmanlığı
bırak da Allah’a tap!
Pişman olmayı kendine âdet edinirsen boyuna pişman olur
durur, nihayet bu pişmanlığa da daha ziyade pişman olursun!
Ömrünün yarısı pişmanlıkta geçer, öbür yarısı da
pişmanlıkta heder olur gider!
Bu fikri, bu pişmanlığı dert et de daha iyi bir hâl, daha iyi
bir dost ve daha iyi bir iş ara!
İyiyi bilmedikçe kötüyü bilemezsin... Ey yiğit, zıt, zıddıyla
görülebilir.
Hendese bilgisinin en ince noktalarını bilir yahut tıp ve
felsefe bilgilerini elde eder! Çünkü onun, ancak bu dünya ile
alakası vardır... Yedinci kat göğe çıkmaya yolu yoktur.
Bütün bu bilgiler, ahır yapısına yarar... Ahır da öküzle
devenin varlığına destektir!
Hayvanların birkaç gün yaşamalarına yarayan bu bilgilerin
adını, şu ahmaklar remizler, ince şeyler koydular.
O bölüğe “Hayvanlar gibi” dedi... Çünkü uyanıklığın
uykuyla ne münasebeti var?
Hayvanî ruhta ancak uyku bulunur... Bu çeşit insanlarda
aksine duygular vardır.
İnsanların bir bölüğüyse savaştadır... Yarı hayvan, doğru
yolu bulma bakımından yarı insandır!
Gece gündüz savaşta, çekiştedir bunlar... Sonu, yani
insanlığı, önüyle, yani hayvanlığıyla savaşır durur.
Senin canın da arşın ayrılığıyla yoksulluğa düşmüş...
Teninse diken aşkıyla deveye dönmüş!
Can, yücelere kanatlar açmada... Ten, tırnaklarıyla yere
sarılmada!
Bu yol, vuslata erişmek için iki adımdan ibaret... Hâlbuki
ben, senin hilenle tam altmış yıldır, bu iki adımlık yolda
kalakaldım! İşte güzel sözlü hakîm, tenden inmeyen atlıya bu
yüzden lanet etmiştir.
Kalıbın, cesedin mektuptur, ona dikkat et, padişaha layık
mı, değil mi? Bir anla da sonra gönder!
Fakat ten mektubunu açmayı kolay sanma. Yoksa herkes
gönül sırrını apaçık görürdü!
Hepimiz, fihriste kani olmuş kalmışız. Çünkü heva ve
hevese hırsa bulaşmışız!
Hâlbuki o fihrist, ona baksınlar da metni de öyle sansınlar
diye halka bir tuzaktır.
Mektubun fihristi, dille ikrar etmeye benzer... Hâlbuki sen
gönül mektubunun metnini sına!
Bak bakalım, ikrarınla muvafık mı? Buna bak da işin,
münafıkların işine dönmesin!
Ağır bir çuval yüklenip götürmeye koyulsan onun dışına
bakmakla yükü hafiflemez ki!
Asıl içine bak... Çuvalda acı, tatlı ne var, bir gör de
taşımaya değerse taşı!
Çuvala, aklı erer padişahlara, sultanlara götürebilecek
şeyleri doldur!
Bu beden doktorları pek bilgilidirler... Senin hastalıklarını
senden daha iyi bilirler!
İdrara bakıp ahvalini anlar... Fakat sen; hastalığını o tarzda
bilemez, teşhis edemezsin.
Sonra nabızdan, benizden, kandan da her türlü hastalığın
kokusunu alırlar.
Âlemdeki Allah doktorları, artık sen söylemeden nasıl olur
da hâlini anlamazlar senin?
Beden doktorları, doktorluğu yeni öğrenmişlerdir zaten...
Onlar, hastalığı teşhis için idrara vesaireye muhtaçtır.
Fakat kâmiller, Allah doktorları, uzaktan adını duydular mı
varlığının ta derinlerine kadar girerler!
Hatta sen doğmadan yıllarca evvelki hâllerini bile görürler!
Cisim, canla artar, gün günden fazlalaşır... Fakat can gitti mi
cisme bak, ne hâle gelir?
Cisminin haddi, bir iki arşından fazla değildir... Fakat canın,
ta göklere kadar çıkar, dolaşır!
Ey iyi kişi, ruha ta Bağdat’a Semerkand’a kadar olan
mesafe tasavvurda yarım adımdır ancak!
Gözünüz iki dirhemlik taş ağırlığında bir yağ parçasıdır ama
ruhunun nuru göklere dek her tarafı kaplar.
Nur ise bu göz olmadan da uykuda her şeyi görür... Fakat
göz, bu nur olmayınca ancak harap olur gider!
Canın, tenin sakalıyla, bıyığıyla alışverişi yoktur... Fakat
ten, can olmayınca murdardır, aşağıdır!
Bu cisim, hayvanî ruhun debdebesine sebeptir... Sen daha
önceden git de insanî ruhu gör!
Akıl, iki akıldır: Birincisi kazanılan akıldır... Sen onu
mektepte çocuk nasıl öğrenirse öyle öğrenirsin.
Kitaptan, üstattan, düşünceden, anıştan, manalardan, güzel
ve dokunulmadık bilgilerden.
Geze dolaşa âdeta bir ezberleme levhası kesilirsin... Hâlbuki
bunlardan geçen Levh-i Mahfuz olur!
Öbür akıl, Allah vergisidir... Onun kaynağı candadır.
Gönülden bilgi ırmağı coştu mu ne kokar, ne eskir, ne de
sararır!
Tahsil ile elde edilen akıl, ırmaklara benzer... O, şuradan
buradan çıkar, evlere gider.
Yolu kapandı mı çaresiz kalır, akmaz! Sen çeşmeyi
gönlünde ara.
İmana mensup akıl adil bir sahneye benzer... Gönül şehrinin
bekçisidir, hâkimidir.
Kedi gibi aklı uyanıktır onun... Hırsız, fare gibi delikte
kalakalır!
Nerde fare çıkar, bir şeye el uzatırsa ya orada kedi yoktur
yahut varsa bile sureti vardır!
Kedi nedir? Aslanları yıkan aslan... Tendeki imana mensup
akıl!
Peri ve cin, insana üstün olunca insandaki insanlık sıfatı
kaybolur…
Ne söylerse o peri söyler... Cin tutmuş adam söyler ama
hakikatte o sözler, cinindir, perinindir!
Perinin bile yolu yordamı böyle olursa o perinin Allah’ı
nasıl olur?
Varlığı gider, insan peri kesilir... İlhama nail olmayan Türk,
Arapça konuşmaya başlar!
Fakat kendine gelince hiçbir lügat bilmez. Peri de böyle bir
varlık, böyle bir sıfat olduktan sonra, artık perinin ve insanın
Allah’ı, nasıl olur da periden aşağı olur?
Aslanı bile tutacak derecede sarhoş olup yiğitleşen kişi,
kalkar da erkek aslanın sütünü emerse sen artık bu işi o
yapmadı, şarap yaptı dersin!
Şarapta bile bu zor, bu kuvvet olursa Allah nurunda olmaz
mı hiç?
Kur’an, gerçi Peygamber’in dudağından çıkar ama kim
Allah söylemedi derse kâfirdir.
Çalış çabala da akıl ve din piri ol... Bu suretle aklı kül gibi
iç, âlemi gör!
Akıl, bir kere yüz gösterirse suretini şu âleme izhar etse
gündüz bile, onun nuruna karşı kapkaranlık kalırdı.
Ahmaklık da mesela, meydana çıkıverse gecenin karanlığı,
onun yanında apaydın kalır!
Çünkü o, geceden daha karanlıktır, daha karadır. Fakat ne
fayda? Kötü yarasa karanlıkları satın alır!
Yavaş, yavaş gündüzün ışığına alış... Yoksa yarasa gibi nura
kavuşmaz kalırsın!
Vatan sevgisinden dem vurma; durma yürü... Vatan
oradadır, burada değil canım efendim!
“Vatanı sevmek imandandır” hadisi de doğrudur ama
hocam, önce iyice vatanı tanı!
Bir şeyi kavramak, anlamak, hıfzetmek ve hatırlamak, aklın
işidir... Akıl, bunların derecesini yüceltir.
Ey yiğit, akıl, şehvetin zıddıdır... Şehveti dokuyan akla akıl
deme!
Şehvete mağlup olan vehim de! Vehim, halis akıllar
altınının kalpıdır.
Vehimle akıl, mihenk olmadıkça meydana çıkmaz... Her
ikisini de hemen mihenge vur!
Bu mihenk de Kur’an’dır, peygamberlerin hâlidir... Mihenk,
kalpa gel der.
Vehim, âlemleri yakan Firavun’undur; akıl, canları parlatan,
aydınlatan Musa’nındır.
Bizim de bütün serkeşlerin de aslı topraktır, hepimiz
topraktanız... Buna da yüz türlü nişane var!
Bedenine topraktan yardım gelmededir... Boynun, topraktan
biten gıdalarla düzelip kalınlaşmadadır!
Can gitti mi beden de o korkunç, mezarda toprak olur gider.
Sen de bizde, sana benzeyenler de hep toprak olurlar...
Senin mevkiin, rütben de kalmaz!
Yapılma yıkılmadadır; topluluk dağınıklıkta; düzeltme
kırılmada... Murat muratsızlıktadır; varlık yoklukta. Her şey,
buna benzer... Öbür zıtlar ve eşler de hep bunlar gibidir.
Göz, evvelce göz değildi... O, rahimde bir et parçasından
ibaretti.
Yağ parçası, görmeye sebep olmaz oğlum... Öyle olsaydı
hiç kimse rüyada görülen şeyleri göremezdi.
Mesela Şeytan ve peri de görür... Fakat ikisinin gözünde de
yağ parçasına benzer bir şey yoktur.
Nur’un yağla ne münasebeti var? Fakat yaratıcı ve sevgi
ihsan edici Allah bu münasebeti bağlamıştır işte!
İnsan topraktan yaratılmıştır, fakat toprağa benzemez ki...
Cinlerin ateşle bir münasebeti yoktur; fakat onlar da ateşten
yaratılmışlardır.
Yel’e göz vermemiş olsaydı Âd kavmini nasıl fark ederdi?
Mümini, nasıl olur da düşmandan ayırt eder... Şarabı, nasıl
olur da testiden fark ederdi?
Nemrut’un yaktığı ateşte göz olmasaydı Halil’e nasıl olur
da kendisini zahmetlere sokup saygı gösterirdi.
Bu yeryüzünün can gözü yoktu da Karun’u neden öyle
sömürüp yuttu?
Hannane direğinin gönül gözü olmasaydı o tek kişinin, o
eşsiz erin ayrılığını görür müydü?
Bu dükkân kiralıktır... Çabuk ol, kazmayı al da dibini kaz!
Birdenbire kazma madene rastlarsın da dükkândan da
kurtul, yamacılıktan da.
Yamacılık dediğin nedir? Su içmek, yemek yemek... Bu
yamalarla köhne hırkanı yamar durursun!
Bu beden hırkası daima yırtılır... Sen de bu yemekle,
içmekle onu yamarsın!
Bu kiralık evin kira müddeti bitmeden kendine gel... Yoksa
bu müddet biter, sen de ondan bir fayda elde edemezsin!
Sonra dükkân sahibi, seni dükkândan çıkarır; bu dükkânı da
hazineyi elde etmek için yıkar.
Yazıklar olsun; bu dükkân benimdi... “Kör müydüm ki
buradan bir fayda elde etmedim!” dersin.
Arkadaş, uykumuz, ölümün kardeşidir... Bu kardeşe bak, o
kardeşi anla!
Ruhun, uykuda öyle şeyler görür ki yirmi yıl uyanık kalsan
onları göremezsin!
Peygamber’in, nuru anlatırken gönüllerdeki nişanesini
söylediği gibi hani...
Dedi ki: Nur, kalbe girdi mi nişanesi şudur:
İnsan bu yalan yurttan uzaklaşır, neşeler yurdu olan
ahiretten de geçer!
Ahiret, bil ki deve katarıdır; dünya malı da devenin yünü ve
tüyü. Katara sahip oldun mu yünü, tüyü de onunla beraber
gelir.
Fakat yünü alırsan deve senin olmaz ki... Deve senin olursa
yünün ne değeri kalır?
Aklı cüz’i, mezara kadar olan şeyleri görür... Öbür kısımda
velilerle peygamberleri taklit eder.
Bu aklın ileri görüşü, mezara kadardır... Fakat gönül
sahibinin aklı sur üfürülünce yedek olacak şeyleri görür.
Bu ayaktan, bu akıldan bez, yürü... Kendine gaybı görür bir
göz ara da berhudar ol!
Cüz’i akıl, şimşek ve aydınlık gibidir... Şimşeğin verdiği
aydınlıkla vehye erişebilir misin hiç?
Şimşeğin ışığı yol göstermeye yaramaz... O ağla diye buluta
bir emirdir!
Dünya da buna benzer... Âdeta uyuyan kişinin gördüğü
hayallerdir. Uyuyan sanır ki bu hayaller, hakikattir ve sürüp
gidecek. Fakat ansızın ecel sabahı geldi mi zan ve hile
karanlığından kurtulur.
Yerini, yurdunu görünce gamlanıp tasalandığına gülmeye
başlar.
Uykuda gördüğüm iyi ve kötü şeyler, mahşer gününde birer
birer zuhur eder.
Bu âlem uykusunda neler yaptıysan uyanınca hepsini apaçık
görürsün de anlarsın ki rüyada bu kötü işleri yaptın ama onlar
geçip gitmedi; hepsinin bir tabiri var!
Rüyadaki derdin, elemin, zari, zari ağlayışın bil ki uyanınca
neşeleneceğine delalet eder.
Huyların birer kurt olurda kızgınlıkla uzuvlarını paralar
senin!
Bu şimdiki kısas, âlemin nizamı için bir düzendir... Oradaki
kısasa nispetle bir oyundan ibarettir!
İnsan, akıldan gaflet eder, kötü işlerde bulunur; sonra aklı,
insanı kınamaya başlar!
Eğer aklın olmasaydı, senden gaflet etseydi nasıl olur da
seni kınar, bu kınamayla sana sille vururdu?
İş ve söz, hastaların sidiğine benzer, beden doktoruna bu,
bir delildir.
Hâlbuki ruh doktoru, canına girer de can yolundan imanına
kadar varır.
İster kış olsun, ister bahar, onların gıdası topraktır. Fakat
sen, varlığın beyisin, nasıl olur da yılan gibi toprak yersin?
Tahtanın içindeki kurt, kimin böyle bir güzel helvası var,
der. Herkes, bir hayale kapılmış, bir bucağı eşmede. Biri, define
bulmak için bir bucağı kazmada.
Bu, ona bakıp ne yapıyor, ne iş işliyor diye hayrette. Bu
şaraptan her tadan kişi, öbürünün yaptığını boş bulmada…
Hepsi de can kıblesini kaybetmişlerdir de onun için herkes,
bir yana yüz çevirmiştir.
Nitekim bir bölük halk da kıble nerede diye ararlar, bir
hayale kapılıp her yana döner dururlar.
Sabah olup da Kâbe yüz gösterdi mi kimin yol yitirdiği
anlaşılır.
Yahut da dalgıçlar gibi hani. Hepsi denize dalar, herkes,
denizin dibinde eline ne geçerse aceleyle devşirir.
Değerli inci ümidiyle şunu bunu torbalarına doldururlar.
İşte onları uykularından uyaracak olan, kahredici ve
kötülükleri açığa vurucu bulunan kıyamet de buna benzer.
Her bölük, pervaneler gibi âlemde bir mumun etrafında
dönüp dolaşır.
Fakat sabah çağı, ebedîlik nuru doğdu mu her biri, etrafında
döndüğü nurun ne biçim bir mum olduğunu görür.
Ölüm zamanında o bir yudumcuk saf şarap, bu toprak
bedenden ölümle ayrılmakta.
Geri kalanı hemen görmüyorsun. Böyle çirkin bir beden,
onunla bak, ne hâle geliyormuş!
Allah’ın lütfunu ve kahrını herkes bilir, kahrından kaçar,
lütfuna yapışır ama ulu Allah, kahırları lütuf içinde, lütufları
da kahır içinde gizlemiştir.
Bu, tersine çakılmış nal ve Allah’ın mekridir. Bu suretle de
işi ayırt edenler de Allah nuruyla bakıp görenler, hâli görenler
ve görünüşe aldananlardan ayrılır. Allah, “Hanginiz daha iyi
iş yapacak diye imtihan eder” buyurmuştur.
Akıllardaki bu ayrılık, bil ki mertebe bakımından yerden
göğe kadardır.
Akıl vardır, güneş gibi, akıl vardır, Zühre yıldızından da
aşağıdır. Yıldız akmasından da…
Akıl vardır, bir sarhoş mumu gibi, akıl vardır, bir ateş
kıvılcım gibi.
O güneş gibi aklın önünden bulut kalktı mı, Allah nurunu
gören akıllar, faydalanırlar.
Fakat buradan kurtulup oraya vardın mı, ebed
şekerhanesinde şükreder durursun.
Dersin ki: Sanki orada toprak elemişim. Bu tertemiz
âlemden kaçıp duruyormuşum.
Keşke bundan önce ölseydim de o balçıkta çektiklerim,
daha az olsaydı!
Allah, yoku var ve debdebeli gösterdi, varı da yokluk
şeklinde izhar etti.
Suyun sarhoşu su da gözünün önünde... Kendisi su içinde,
fakat akarsudan haberi bile yok.
İnci gibi hani... İnci de deniz içinde “deniz nerede?” der.
Sedef gibi olan hayal, onun duvarı.
Nerde demesi, kendisine hicap olmakta, güneşin ziyasını
kaplayan bir bulut kesilmede…
Kendi kötü gözü, gözüne perde olmada... Ben seddimi
kaldırdım demesi, kendisine set kesilmede.
Ayın nuru, her iyiye, kötüye vursa bile hiç kirlenir mi?
O yine tamamıyla tertemiz olarak aya dönüp gelir, akıl ve
can nurunun Allah’a dönüp ulaşması gibi.
Bu “Elif, Lâm, Mim ve Hâ, Mim” bu harfler tıpkı Musa’nın
asasına benzer. İnsanların sahibi Allah’tan gelmiştir.
Babacığım bu “Elif, Lam, Mim ve Hâ, Mim” insanların
sahibi Allah’tan gelmiştir.
Her elif, lâm buna nerden benzeyecek? Canın varsa bunlara
o gözle bakma.
Gerçi harflerden meydana gelmiştir, hatta halkın harflerden
meydana gelen sözlerine de benzer.
Muhammed de etten, deriden meydana gelmiştir, bu hususta
her beden, onun cinsindendir.
Eti vardır, derisi vardır, kemiği vardır. Fakat hiç bu
bedenlere benzer mi?
O tertipte öyle mucizeler meydana geldi ki bütün tertipler
mat oldular.
Görünüşü, başka sözlerin, terkiplerin görünüşüne benzer
ama değirmi ekmek, ay değirmisinden çok uzaktır.
Peygamberlerin, aklımıza fikrimize sığmayan yüz binlerce
mucizeleri, sebeplerden olmamıştır, Allah yaratmasıyla
olmuştur. Yoklara kabiliyet nerden geliyor?
Kabiliyet, Allah işinde şart olsaydı hiçbir yok, varlık
âlemine gelmezdi.
Arayanlar için bu gök perdenin altında bir âdettir kodu,
sebepler ve yollar yarattı.
Olan şeylerin pek çoğu o âdete göre olagelir. Fakat bazı da
olur ki kudret, o âdeti yırtar, kaldırır.
Sebepsiz olarak bize yücelik gelmez. Gelmez ama kudret,
sebebi kaldırmada aciz değildir.
Ey sebebe kapılan, sebepten dışarı uçma. Fakat sebebi
yaratanı da abes sanmaya kalkışma.
Sebebi yaratan Allah, ne dilerse yapar. Mutlak olan kudret,
sebepleri de yırtar, ortadan kaldırır.
Fakat arayan muradına erişsin diye çok defa, yaptığı işleri
sebeple yapar, sebeple yaratır.
Sebep olmasa mürit, nasıl yol arasın? Şu hâlde yolda
sebeplerin görünmesi lazımdır.
Bu sebepler, görüşlere perdedir. Çünkü her göz, onun
sanatını görmeye layık değildir.
Sebebi yırtacak bir göz gerek ki perdeleri kökünden çekip
çıkarsın.
Bu suretle de mekânsızlık yurdunda sebepleri yaratanı
görsün, çalışmayı, kazancı ve dükkânı saçma ve beyhude
saysın.
Her hayır ve şer, sebebini yaratandan gelir, babacığım sebep
ve vasıtalar.
Bir zamancağız gaflet devri yürüyüp gitsin diye, ana yolun
üstünde toplanmış bir hayalden başka bir şey değildir.
Dava kabul etmeyen illet kaza ve kaderdir.
Bil ki her hastalığın mutlaka bir devası vardır. Soğuk
illetinin devası nasıl kürk giymekse...
Fakat Allah, bir adamı dondurmayı murat ederse soğuk, yüz
tane kürk giyse yüzündende tesir eder.
Kaza ve kader geldi mi doktor aptallaşır. O ilaç da fayda
verme hususunda yolunu şaşırır.
Allah’tan, Ey Azrail, sebepleri, hastalıkları, kılıç yarasını
görmeyen, senin yaptığın işi de görmez. O sebeplerden daha
gizlisin ama sen de sebepsin.
Kendini halktan gizledin ama sırları apaydın görenlerce sen
de bir perdesin.
Onlara ecel, şeker gibi tatlı gelirken artık gözleri dünya
devleti ve ikbaline karşı sarhoş olur mu?
Onlarca bedene ait olan ölüm, acı değildir. Çünkü onlar,
kuyudan, zindandan çayırlığa, çimenliğe gidiyorlar.
Birisine, yılan zehrinden kurtarıp şeker verseler bu hâl, o
adama hiç acı gelir mi?
Can, beden kavgasından kurtulur. Beden ayağa olmaksızın
gönül kanadıyla uçmaya başlar.
Hani zindanın kuyusuna hapsedilen adamın uyuyup
rüyasında gül bahçesini görmesi gibi.
Bu adam der ki: Allah’ım, beni bedene döndürme de şu gül
bahçesinde bir salınıp gezeyim.
Allah da duan kabul edildi, dönme der. Doğrusunu Allah
daha iyi bilir ya.
Bu çeşit rüya, bir bak, ne hoştur. Adam, ölümü görmeden
cennete gitmede…
Artık hiç o adam, uyanmaya hasret çeker, kuyunun dibinde
zincirlere, bukağılara vurulmuş olarak yaşamayı arzular mı?
İnanmışsan artık savaş safına gel ki senin meclisin
gökyüzündedir.
Yüzlerce ulaşma ümidiyle kalk hey kul, mihrap önündeki
mum gibi dinel.
Herkesin canı, sabahleyin kalkınca nasıl aklımız başımıza
gelirse tıpkı öyle, kendi bedenine girer.
Can, kıyamet günü, kendi bedenini tanır, define gibi
kendine mahsus olan o yıkık yere girer.
Her can, kendi bedenini tanır, o bedene girer. Kuyumcunun
canı, nasıl olur da terzinin bedenine girer?
Bilgi sahibinin canı, bilgi sahibinin bedenine girer,
zulmedenin canı, zulmedenin bedenine.
Sabah çağı kuzu anasını, koyun kuzusunu nasıl tanırsa
Allah bilgisi de bedenleri tanıma hususunda ruhlara böyle bir
bilgi vermiştir.
Ayak bile karanlıkta ayakkabısını tanırken a güzelim, can
kendi bedenini nasıl tanımaz?
Ey Allah’a sığınan, sabah küçük mahşerdir. Büyük mahşeri
de var ondan kıyas et.
Seher çağı uykudan uyandı mı o hayır ve şer, ona gelip
çatar.
Dün hamlık etmiş, kötülükte, azgınlıkta bulunmuşsa sol
yanından verilen defteri, yas mektubuna döner.
Dün temiz, kötülükten çekingen ve dindar olarak yaşamışsa
uyanınca değerli inciyi elde eder.
Bizim uykumuz ve uyanmamız, ölümle mahşere iki tanıktır.
Küçük haşir, büyük haşiri gösterir, küçük ölüm, büyük
ölümü aydınlatır.
Fakat bu defter, hayalidir, gizlidir. Büyük haşirde o defter,
meydana çıkar.
Gönülde yurt tutan her hayal, mahşer gününde bir surete
bürünecektir.
Sünnet bir yoldur ki Allah hepsine esenlik versin,
peygamberler o yoldan yürümüş, o yolu ayaklarıyla çiğneyip
aşmışlardır. O yolun sağında Cebir çölü vardır. Kul, orada
kendisinde ihtiyar görmez, emir ve nehyi inkâr edip tevile
sapar.
Hâlbuki emir ve nehyin inkârından, emre uyanların yeri
olan cennetle, uymayanların durağı ve cezası olan cehennemi
inkâr etmek çıkar.
Artık iş nereye varır? Ben söylemeyeyim, akıllıya bir işaret
yeter. Yine o yolun solunda da Kader çölü vardır.
Buraya sapan da yaratıcının kudretini, halkın kudretinin
mağlûbu bilir. Bundan da öyle fesatlar meydana gelir ki…
Şüphe yok ki bizim ihtiyarımız vardır. Duyguyu inkâr
edemezsin, bu meydandadır.
Kimse taşa gel buraya demez. Kimse toprak parçasından
vefa ummaz.
Kimse adama hadi uç demediği gibi köre de gel, beni gör
diye bir teklifte bulunmaz.
İhtiyar ve dilek, nefistedir.
At da arpa gördü mü kişnemeye koyulur; kedi de etin
oynadığını görünce miyavlamaya başlar.
İhtiyarın harekete gelmesine sebep görüştür, ateşten
kıvılcım çıkaranın körük olduğu gibi.
Şu hâlde ihtiyarin, İblis gibi seni oynatır. Cana vasıtalık
eder.
Melekler de Şeytanın inadına gönlüne feryatlar salar.
Bu suretle hayra olan ihtiyarını harekete getirmek ister.
Çünkü bu göstermeden önce sende şu iki huy da uykudadır.
Şu hâlde ihtiyar damarlarını harekete getirmek için melek
de sana yapılacak şeyleri gösterir, şeytan da.
Sendeki hayır ve şer ihtiyarı, ilham ve vesveselerle birken
on olur, on kişinin ihtiyarına sahip olursun.
A tatlı adam, namazın dışındaki işlerin helal olması için
namazdan çıkarken meleklere selam vermek gerektir.
Bu selam, sizin güzel ilhamınız ve duanız yüzünden,
ihtiyarımla şu namazı kıldım demektir.
Suçtan sonra da tutar, İblis’e lanet edersin. Çünkü bu
eğriliğe onun yüzünden düştün.
Şeytanla melek, gayp perdesi ardında gizlice bu kötülükle
iyiliği sana gösterir.
Fakat gözünün önünde gayp perdesi kalktı mı seni hayra,
şerre sevk edenlerin bunlar olduğunu tanırsın.
Şeytan, ey tabiat ve ten tutsağı derken bunu sana gösterdim,
fakat zorlamadım ki…
Melek de ben, sana, bu neşe yüzünden gamın artar demedim
mi?
Falan günde ben sana şöyle demedim mi? Cinler yolu, o
tarafa giden yoldur.
Biz, senin canına dostuz, ruhuna ruhlar katarız. Senin
babana ihlâsla secde etmişiz. Şimdi de sana hizmet etmekte,
hizmet edilme yoluna seni çağırmadayız.
Gece yarısı dosttan bir sır duydun, onun söz söyleyişini
işittin mi, sabahleyin söz söyleyenin o dost olduğunu anlarsın.
Geceleyin iki kişi, sana haber getirirse sabahleyin ikisini de
seslerinden tanırsın.
Geceleyin aslan ve köpek seslerini duysan karanlıkta
yüzlerini görmezsin ama.
Gündüz olunca yine bağırdıkları zaman aklınla o sesleri
ayırt eder, hangi hayvanlara ait olduğunu anlarsın.
Hâsılı Şeytanla ruh, sana kötülüğü ve iyiliği gösterirler. Her
ikisi de ihtiyarın olduğuna delildir.
Akıl bakımından cebir, kadere inanmamaktan da daha
rezilce bir iştir. Çünkü cebri olan, kendi duygusunu inkâr
ediyor demektir.
Cebrî ise ateşi görür de inadına ateş yok der.
Ateş, eteğini tutuşturur, yakar yine ateş yoktur der.
Karanlık, eteğini dolaştırır, yere kapaklanır, yine karanlık yok
der. Hâsılı bu Cebir davası, sofistliktir. Onun için de Allah’ı
inkâr edişten beterdir.
“Kalem yazdı, mürekkebi bile kurudu” sözü de insanı, eş
önemli işe teşvik etmek içindir, Şu hâlde kalem, herkesin
işine layık olan mükâfat ve mücazatı yazmıştır.
Eğri gidersen kalem de sana eğri yazar. Doğru kalem de
kutluluğunu artırır.
Zulmedersen kötüsün, gerisin geriye gittin. Kalem bunu
yazdı mürekkebi kurudu. Adalette bulunursan saadete erersin,
kalem bunu yazdı, mürekkebi bile kurudu.
“Kalem yazdı, mürekkebi kurudu” sözünün manası, cefa ile
vefa birdir demek değildir.
Cefa’ya karşılık cefa... Kalem yazdı, mürekkebi bile
kurudu. O vefaya karşılık da vefa... Kalem yazdı, mürekkebi
bile kurudu demektir.
Padişahın oğlu bile olsa da hainlikte bulunsa padişah, bil ki
onun başını bedeninden ayırıverir.
Fakat Hintli bir kara köle vefada bulunsa devlet ve ikbale
erişir, ömrü artar.
Ne kölesi? Hatta bir kapının köpeği bile vefada bulunsa
sahibinin gönlünde ona karşı yüzlerce rıza vardır.
İnsanın bedeni, bir konuk evine, çeşitli düşüncelerde ayrı,
ayrı konuklara benzer.
Konuk evine her gün nasıl bir yüce konuk gelirse onun gibi
her an da sana bir fikir gelir.
Canım, fikri de adam say. Çünkü adam, fikirle değerlidir,
fikirle diridir.
Neşene mani olan düşünce, Allah’ın emriyle, Allah’ın
hikmetiyle gelir.
Sen ona felaket deme delikanlım. Belki bir yıldızdır, belki
kutluluk kıranındır.
Her an bana bir ölüm, bir haşir verdin de o keremin neler
yaptığını gördüm.
Senin yeniden dirilteceğine güvenim var; o yüzden bu ölüm,
bana uyku gibi görünmede ey Rabbim.
Bu yok olma, bitme, zıddın zıddını yok etmesinden ileri
gelir. Zıt olmadı mı ebedîlikten başka bir şey olamaz.
O eşsiz, örneksiz Allah, cennetten zıddı giderdi. Orada
güneş de yoktur, zıddı olan zemheri de.
Renklerin asılları renksizliktir, Savaşların aslı, barışlardır.
Mana denizine susamışsan Mesnevi adasından o denize bir
ark aç.
O arkı o derecede aç ki her an Mesnevi’yi, ancak ve ancak
mana denizi göresin.
Fakat sevdalı ve bir zayıf kişi, anlasın diye bir örnek verir,
bir suretle tasvir ederler.
O şey örnektir, onun misli değildir. Bu örneği donmuş
kalmış akıl, bunu anlasın diye getirirler.
Akıl keskindir ama ayağı gevşektir. Çünkü gönlü yıkıktır,
bedeni sağlam.
Bu çeşit aklı olanların akılları, neye takılırsa sımsıkı takılır
ama şehveti bırakmayı hiç mi hiç düşünmezler.
Dava zamanı göğüsleri doğuya benzer, fakat takva zamanı
sabırları âdeta bir şimşektir.
Her biri hünerlerle kendini gösterir, âlim geçinir. Fakat vefa
vaktinde âlem gibi vefasızdır.
Can nedir? Hayırdan, şerden haberdar olan, lütuf ve ihsana
sevinen, zarardan yerinip ağlayan şeydir.
Mademki canın sırrı, mahiyeti, insana hayrı, şerri haber
vermede... Şu hâlde hakikatten kimin daha ziyade haberi
varsa o, daha canlıdır.
Ruhun tesiri, bilgi ve anlayıştır. Kimde bu bilgi ve anlayış,
daha fazlaysa o, daha ziyade Allahlıktır.
Bilen, duyan gönül nasıl olurda dönen şeyi bir döndüren
var, bunu bilmez?
Evi bir yapanın olması mı daha akla uygundur, yapıcısı
olmayan kendi kendine kurulmuş ev mi, a aklı kıt?
Yazıyı bir yazanın olması mı daha akla uyar yoksa
olmaması mı ey oğul?
Cim harfine benzeyen kulak, ayn’a benzeyen göz, mim’e
benzeyen ağız, nasıl olur da yazan olmadan yazılır meydana
gelir a kınanmaya değer adam?
Güzel bir sanat kör ve çolak bir adamın elinden mi çıkar,
yoksa her tarafı bütün bir gözlünün elinden mi?
Bu dünya tuzaktır, tanesi de istek. Tuzaklardan kaç,
onlardan yüz çevir.
Böyle hareket ettin mi yüzlerce ferahlık bulursun. Fakat
istekten geçemedin mi fesatlıklara uğrarsın.
Bunun için peygamber “Müftüler sana kuvvetli fetvalar bile
verseler sen, kalbine danış” dedi.
Sözdeki birlik, daima yol vurur. Kâfirle müminin birliği, ten
bakımındandır.
Bedenler, ağızları kapalı testilere benzerler. Her testide ne
var? Sen ona bak.
O beden testisi, abıhayatla doludur, bu beden testisi ölüm
zehriyle.
Baş gözü, daima bedeni görür, can gözüyse hünerli canı.
Mesnevi’nin sözlerindeki suret de surete kapılanı azdırır,
yolunu kaybettirir, manaya bakan kişiye de yol gösterir, doğru
yolu buldurur.
Allah da “Bu Kur’an, gönül yüzünden bazılarına doğru yolu
gösterir, bazılarının da yolunu azıtır” buyurmuştur.
Bu dünya pazarında sermaye altındır; orada da aşk ve iki
ıslak göz.
Kim eli boş pazara giderse ömrü geçer, tamamıyla ham ve
eli boş olarak geri döner.
Dünya, Allah’ın kahır yurdudur. Kahrı seçtiysen kahır göre
dur.
Allah adaleti, herkesi eşiyle çift etmiştir; fili fille,
sivrisineği sivrisinekle.
Cebrail’le canların kıblesi Sidre’dir, karnına kul olanların
kıblesi sofra.
Arifin kıblesi vuslat nurudur, filozoflaşan aklın kıblesi
hayal.
Değirmen beygiri koşar, döner durur. Maksadı da dayak
yemeden kurtulmaktır.
Su çekmekten yahut susamdan, şırlağan yağı çıkarmaktan
haberi bile yoktur.
Öküz, arabayı çekmek, eşyayı götürmek için değil, dayak
korkusundan yürür, yeler.
Fakat Allah ona öyle bir acı korkusu vermiştir de o yüzden
işler de görülür gider.
Her kazanç sahibi de bunun gibi âlemi ıslah için değil,
kendisi için çalışır.
Her biri, derdine bir merhem arar. Derken bir âlem de bu
yüzden düzene girer.
Allah, korkuyu bu âleme direk yapmıştır. Herkes, can
korkusuyla bir işe sarılmıştır.
Allah’ın anlaşılacağı, duyulacağı duygu, bu cihanın
duygusu değildir, o duygu, başka bir duygudur.
Hayvan duygusu, o suretleri görseydi öküzle eşek de vaktin
Bayezid’i olurdu.
Halkın gözünü, ancak sebepler bağlar. Sebepten korkup
titreyen, esbaptan değildir.
Kendimde bir rey, bir tedbir olsaydı her yaptığım, her
giriştiğim iş, kendi hükmümce olurdu.
Geceleyin aklım, benim buyruğum olmadan gitmezdi.
Kuşlarım tuzağımda dururdu.
Can duraklarını bilir, uykumda da uyanıkken de sınandığım
zaman da onları anlardım.
Bu işleri bağlayıp çözmek elimde değil, değil de yine de bu
ululanmam, bu kendimi beğenmem nedir?
Gördüğümü görmemiş sandım da yine dua zembilini
kaldırdım.
Allah, şah damarından yakındır insana. Hâlbuki sen ok gibi,
olan düşünceni uzaklara atmadasın.
Ey yayı kurup oku atan, Av yakında sen uzağa düşmüşsün.
Kim daha uzağa ok atarsa daha uzaktadır. Böyle bir
defineden daha uzağa düşer o.
Filozof kendisini düşünceyle öldürdü. Koş ta ona, zaten
defineye arkasını çevirmişti o.
Koş de. Ne kadar fazla koşarsa gönlünün muradından o
kadar uzaklaşır.
Aşağılık ve yüce kişiler, kış ve kar yüzünden bir
kervansaray da günlerce kalırlar.
Fakat yol açıldı, mâni kalmadı mı hepsi ayrılır, her biri, bir
yana gider.
Fakat yol oldu mu her biri, anarak kanat açtığı yere uçar, yel
gibi uçup gider.
Ağlayıp ah ettiği tarafa fırsat buldu mu koşar, uçup kavuşur.
Bedenine bak. Bu cüzler, nereden toplanıp bedenine geldi.
Kimisi suya, kimisi toprağa, kimisi yele, kimisi ateşe
mensup. Kimi arştan gelmiş, kimi ferşten. Kimisi güzel,
kimisi çirkin…
Her biri, kar korkusundan bu kervansaraya inmiş, geldikleri
yere tekrar dönmeyi umuyor.
Fakat o kızgın güneşin harareti bir geldi mi dağ bile kum ve
yün kesilir.
Can, karıncaya benzer, beden de bir buğday tanesine.
Karınca o buğday tanesini her an çeker durur.
Topluluk, suret bakımından olursa beyhudedir, Kendine gel
de Allah’tan mana topluluğu iste.
Topluluk, bedenlerin çokluğundan meydana gelmez. Cismi
de isim gibi yel üstünde durur bir şey bil!
Farelerin yüreklerinde topluluk kudreti olsaydı kızarlar,
gayrete gelinlerdi de bir kaç tanesi bir araya gelir; fedai gibi
aman vermeden kediye saldırırdı.
Fakat farede topluluk için yürek yoktur. Kedinin sesini
duydu mu aklı başından gider. Mülkün sahibi Allah’tır.
Topluluğu o verir, bu yüreği o ihsan eder de aslan, yaban
sığırı sürüsüne atılır.
Beden, gönlün gölgesinin gölgesinin gölgesidir. Nerden
beden, gönül mertebesine erişecek?
Adam uyur, ruhu güneş gibi gökyüzünde parlar. Bedense
yorgan altındadır.
Ruh “Rabb’imin emrindendir” gizlidir. Onun için nasıl bir
örnek versem anlatmaya imkân yoktur.
Yeryüzünde beden şahnelerini gördün ya, can âleminin
hükümlerini yürüten şahneleri de gör.
Ruha gayb âleminde işkenceler vardır, Fakat sen sıçrayıp
kurtulmadıkça bu işkenceler, gizlidir.
İşte bu tedbir ve çekinme, “Allah izin verirse” demenin
sırrıdır. Çünkü bu kaza ve kader, insana eşeği keçi gösterir.
Gözleri döndüren Allah’tır. Peki, gönlü ve fikirleri
döndüren kimdir?
Hakikatleri inkâr eden tamamıyla bir hayal peşine
düşmüştür.
Suret, sureti olmayandan meydana gelir. Nitekim dumanda
ateşten çıkar. Fakat hiç bir eser yapan, esere benzer mi?
Feryat ve figan, zarara benzer mi hiç?
Ey delil isteyen, bu örnek, yakışır bir örnek değil ama
anlayışı az olan için ancak bu örneği bulabildim.
Suretsiz Allah’ın sanatı bir suret eker, derken beden
duygularla, aletlerle bitiverir.
Dileğine göre ne suret ektiyse beden, ona uyar, iyi yahut
kötü olur.
Güzellerden tecelli ederse zevk ve işrete dalar. Gayb
suretiyle görünürse insan, halvete girer.
O kendi tedbirine güvendi, aklımla elbette bir iş başarırım
dedi:
Hâlbuki o inayetin bir zerresi bile aklımdan doğacak üç yüz
ihtiyat tedbirinden daha iyidir.
Beyim, kendi hileni bırak. Allah inayetine yürü, orada öl.
Buna, sayılı hilelerle ulaşılmaz. Sen ölmedikçe fayda yok
vesselam.
ÜÇÜNCÜ BÖLÜM
Ahlak-Edeb-Sabır-Çile-Tövbe-Çalışma-
Tekâmül
Peygamber demiştir ki: “Her kim sırrını saklarsa çabucak
muradına erişir.”
Tohum toprak içinde gizlenince onun gizlenmesi, bahçenin
yeşillenmesiyle neticelenir.
Şu üç şey hakkından dudağını kıpırdatma! Gittiğin yol,
paran, bir de mezhebin.
Allah’tan edebe muvaffak olmayı dileyelim. Edebi olmayan
kimse Allah’ın lütfundan mahrumdur.
İçine kasvetten, gussadan ne gelirse korkusuzluktan ve
küstahlıktan gelir.
Bu riyazatlar, bu cefa çekmeler, ocağın posayı gümüşten
çıkarması içindir.
Serkeş sureti, eziyetle eritip mahfeyle ki onun altında define
gibi olan vahdeti göresin.
Peygamber “Ey tedbir sahibi, danış ki kendisiyle danışılan
kişi emindir” dedi
Mana ehliyle düş, kalk ki hem atâ ve ihsan elde edesin hem
de fetâ olasın.
Gönül, seni, gönül ehlinin diyarına; ten, seni su ve çamur
hapsine çeker.
Kimin “bir yıldızla alaka ve merbutiyeti varsa o; kendi
yıldızıyla döner, dolaşır, o yıldızın tesiri altındadır.
Öküzün rengini dışında, insanın rengini, sarı, kırmızı... Her
neyse içinden ara! Allah, bir kimsenin perdesini yırtmak
isterse onu, temiz kişileri tan etmeğe meylettirir.
Allah, bir kimsenin ayıbını örtmek isterse o kimse ayıplı
kimselerin ayıbı hakkında ses çıkarmaz olur.
Allah, yardım etmek dilerse bize yalvarmak ve münacatta
bulunmak meylini verir.
Akarsu neredeyse orası yeşerir; nerede gözyaşı dökülürse
oraya rahmet nazil olur.
Dünya kazancı için çarelere başvurmak soğuk bir şeydir.
Dünyayı terk etmek için çarelere başvurmak ise caizdir,
emredilmiştir.
Bu dünya zindandır, biz de zindandaki mahpuslarız...
Zindanı del, kendini kurtar!
Dünya nedir? Allah’tan gafil olmaktır.
Toprağa mensup insan Hak’tan ilim öğrendi ve o bilgi ile
yedinci kat göğe kadar bütün âlemi aydınlattı,
Eğer mümin, Allah nuruyla bakmamış olsaydı; gaip mümin
bütün çıplaklığıyla nasıl görünürdü?
Kimin canı, heveslerden arınmışsa derhal tertemiz Allah
tapısını, Allah dergâhını görür.
Bir kişi, Hak’tan korkup takva yolunu tuttu mu; cin olsun,
insan olsun, onu kim görse korkar.
Hürmet eden, hürmet görür. Şeker getiren badem
şekerlemesi yer.
Kazandığın şöhretten kurtulman için inleyip duran bir hasta
hâline gir!
Zaten halk arasında meşhur olmak, sağlam bir bağdır. Bu
bağ bu yolda demir bir bağdan aşağımıdır ki?
Feraset sahiplerinin iştahları sabradır, onlar sabretmek
isterler. Helva ise çocukların istediği şeydir.
Sabreden, göklerin üstüne yükselir; helva yiyense geriler,
kalır.
Gönül ateşiyle gözyaşından çerez düz. Bahçe, bulutla güneş
yüzünden yetişmiş, yeşermiştir.
Nur ve kemali artıran lokma, helal kazançtan elde edilen
lokmadır.
Çırağımıza katılınca söndüren yağa yağ deme, çırağı
söndüren yağa su de!
Lokma tohumdur, mahsulü fikirlerdir; lokma, denizdir,
incileri fikirlerdir.
Ağızdan bir kere çıkan söz, bil ki yayından fırlayan ok
gibidir.
Hünerler ve huylar kıyamet günü, çeyiz gibi sahibine gelir.
Uykudan sonra da hünerler ve huylar, yine koşa, koşa
sahibine döner.
Ucuz alan ucuz verir. Çocuk bir inciyi bir somuna değişir.
Peygamber, “Dostlar, bahar serinliğinden sakın vücudunuzu
örtmeyin.
Çünkü bahar rüzgârı, ağaçlara nasıl bir tesir ederse sizin
hayatınıza da öyle tesir eder.
Fakat güz serinliğinden kaçının çünkü o,bağa ve çubuklara
ne yaparsa sizin vücudunuza da onu yapar” dedi.
Fakat nadir olarak talibin itikadındaki parlaklık yüzünden,
şeyhin yalanı talibe faydalı olur.
Şeyhi, can sanır, ceset çıkar ama talip kendi iyi niyeti
yüzünden öyle bir makama erişir ki...
Hâli, tıpkı gece ortasında kıble arayana benzer. Kıble
bulunmasa bile namazı caizdir.
Sirke satmada kanaat yüzünden bal denizine gark olmuş
binlerce can gör.
Dinleyen susuz ve arayıcı olursa vazeden ölü bile olsa
söyler.
Yoksul, nasıl ihsana ve ihsan sahibine âşıksa ihsan sahibi de
yoksula âşıktır.
Yoksulun sabrı çoksa ihsan sahibi onun kapısına gelir. İhsan
sahibinin sabrı fazlaysa yoksul, onun kapısına varır.
Fakat yoksulun sabrı, kemalidir, ihsan sahibinin sabrı ise
noksanı.
Eğer sen, burada müşkül vaziyete düştüysen sabret. Sabır,
gamdan kurtulmak için anahtardır.
Perhizler, şüphe yok ki ilacın aslıdır. Düşüncelerden perhiz
et de can kuvvetini gör.
Yemeyi, uyumayı biraz azalt da onunla görüşmek için bir
armağan götür.
Geceleri az uyuyanlardan seher çağlarında istiğfar
edenlerden ol.
Rahim gibi olan dünyadan çıkınca yeryüzünden daha geniş
bir sahaya dalacaksın.
Kendisini, her konakta sofra başına varacak sanmayan
kişiye kul olayım.
Adamın, bir gün evine varabilmesi için birçok konakları
terk etmesi lazımdır.
Demir kıpkırmızı oldu ama hakikatte kızıl değildir ki. Bu
kızıllık, bir ocağın demire verdiği ariyet kızıllıktır.
Ey can, yedi yıldız; ana karnına düşen her çocuğu, muayyen
müddetlerde ve nöbette terbiye eder.
Cenin, güneşin tesiriyle harekete gelir. Güneş, ona derhal
can bağışlar.
Cenin güneş doğmadıkça, güneşin nuru, ona vurmadıkça
öbür yıldızların tesiriyle canlanmaz. Onlar, ancak suretine
hizmet ederler.
Bizim dünyamızdan gizli olan bir yoldan gökyüzündeki
güneşe nice yollar var.
Hilm kılıcı, demir kılıçtan daha keskin, hatta yüzlerce
ordudan daha galip daha üstündür.
Söz, toprakla, pek karışık bir hâlde geliyor, su bulandı.
Kuyunun ağzını kapa ki Allah, onu yine saf, yine hoş bir hâle
getirsin. Onu bulandıran, durultur da…
Maksada sabırla erişilir aceleyle değil. Sabret, doğrusunu
Allah daha iyi bilir.
Kin yüzünden yol azıtanlara kin tutma.
Kardeş, sen ancak o düşünceden, o ruhtan ibaretsin.
Mütebaki varlığın bakımındansa kemik ve deriden başka bir
şey değilsin.
Gönlüne geçim kaygısını az koy, sen kapıda oldukça rızkın
azalmaz.
Bu beden, ruha bir otağdır. Yahut da Nuh’un gemisine
benzer.
Türk sağ oldukça kendisine bir otağ bulur, hele hak
kapısının azizi olursa.
Vallahi fare deliğine girsen yine bir kedi pençeliye çatarsın.
Âdemoğlu, hayalle gelişir. Hayalleri güzelse onunla rahatlaşır.
Yılanların, akreplerin içinde bile olsan Allah, seni güzel
hayallerle avutursa yılanlar, akrepler sana munis olur. Çünkü
hayalin, aşağılık şeyleri altın yapan bir kimyadır.
Sabır güzel hayallerle tatlılaşır. Çünkü her şeyden evvel
içinde bulunduğun sıkıntıdan kurtulma hayaline düşersin.
Sabır, iman yüzünden baş tacı olur. Bundan dolayıdır ki
sabrı olmayanın imanı da yoktur.
Ekmediğini biçmeyi dilemek ham tamahtır, oğul, o ham
tamaha kapılma. Ham şey yemek insana hastalık verir.
Çalışıp kazanmak define bulmağa mâni değil ya. Sen işten
kalma da nasibin varsa define de arkadan gelsin.
Ey iyi huylu kişi, gulyabani sesi nasıldır? “Mal isterim,
mevki isterim” işte böyle.
İçinden bu sesleri men et de sırlar keşfedilsin. Âdemoğlu,
dilinin altında gizlidir. Bu dil, can kapısına perdedir.
Ulular bunun için “Dünyada insanın rahatı, dilini
korumasındadır” dediler.
“Riya ile teşbih, külhanda biten yeşilliğe benzer” mealinde
bir hadis vardır, bunu böyle bil ey ulu kişi!
Güzel ve iyi suret, bil ki kötü huyla beraber olunca bir kalp
akça bile değmez.
Bil ki zahiri suret yok olur, fakat mana âlemi ebedidir, kalır.
Dosta, dostun zahmeti ağır gelir mi? Zahmet içtir, ruhtur.
Dostluksa onun derisine benzer.
Dostluk nişanesi beladan, afetlerden, mihnetlerden
hoşlanmak değil midir?
Bir yandan korkuya, bir yandan ümide düştün mü iki
kanadın olur. Bir kanatlı kuş, katiyen uçamaz acizdir.
Fakat istiğfar etmek de elde değildir. Tövbe zevki, her
sarhoşun mezesi olmaz.
Kendine gel de “Tövbe eder, Allah’a sığınırım” diye
cürümde bulunma, günah etme.
Hastanın hâlini, hatırını sormağa gitmekte fayda vardır.
Faydası da gene sanadır.
Hatta o adam, düşman bile olsa. Yine ihsan iyidir. Çünkü
ihsan yüzünden düşman bile adama dost olur.
Dost olmasa bile hiç olmazsa kini azalır. Çünkü ihsanda
bulunmak, kine âdeta merhemdir.
Ağrı, sızı ve hastalık hazinedir. Rahmetler ondadır. Deri
yırtıldı mı iç tazelenir.
Kardeş, karanlık yere, soğuğa, gama, kırıklığa ve hastalığa
sabretmek, abıhayat kaynağı ve sarhoşluk kadehidir. Çünkü
yücelikler, hep aşağılıktadır. Gama yoldaş ol, vahşetle ünsiyet
kesbet. Ölümünden uzun bir ömür isteyip dur!
Nefsinin “Bu kötü” dediğine kulak asma. Çünkü onun işi
hep zıddınadır.
Ümmet “Kiminle meşveret edelim?”dediler de
peygamberler “Mukteda olan akılla” diye cevap verdiler.
Emin değilsen, tanınmayı isteme. Yürü, yüzünü korkuyla
yıka da sonra göster.
Şu işe bak: Şeytan, “belalara düştü de sana ibret oldu.
Sen balaya uğrayıp ona ibret olmadın... O zehri içti, sen
şerbetini iç, sabretmek, canının tespihleridir. Sabret, asil
doğru tespih odur.
O derecede hiçbir tesbih yoktur.” Sabret. “Sabır, sıkıntının,
darlığın anahtarıdır.”
Ey azıcık bir şeyden kırılan sırça gönüllü, sen sabrın zevkini
ne bilirsin? Hele o çikil güzeline ulaşmak için çekilen sabrın
lezzetini!
Sülûk’da bir duygu, bağını çözdü mü, öbür duyguların hepsi
birden değişir.
Bir duygu, zahiri duygularla idrak edilmeyecek şeyleri
duydu, gördü mü, gayba ait şeyler bütün duygulara aşikâr
olur.
Demirci zenci olursa yüzü, dumanla, isle ayni renktedir.
Fakat beyaz adam demirciliğe kalkışırsa yüzü yer yer
kararır, kızarır.
Bu takdirde de günahın tesirini derhal anlar da ağlayıp
sızlamağa başlar ve “Aman Yarabbi” demeye koyulur.
Fakat bir adam, günahta ısrar eder, kötülüğü kendine sanat
edinir, düşünce gözüne toprak saçarsa artık tövbe bile etmeyi
aklına getirmez; o suç, gönlüne tatlı gelir böyle, böyle nihayet
dinsiz olur gider.
Beyaz bir kâğıda yazı yazarsan o yazı, kâğıda bakar bakmaz
okunur.
Yazılı kâğıda bir yazı yazarsan okunur ama iyi anlaşılmaz,
insan yanılabilir.
O kâğıda üçüncü defa bir şey yazarsan kâfirlerin, canı gibi
tamamıyla kapkara olur.
İhtiyat ona derler ki seni bu dünyanın yağlı, ballı şeyleri, bu
âlemin tuzakları, hileleri aldatmasın.
Çünkü bu âlemin ne tadı vardı, ne tuzu. Sihir okur da
kulağına üfler durur.
İhtiyat ona derler ki “Midem dolgun tokum” yahut
”Hastayım, bu mezardan hastalandım “.
İhtiyat ona derler ki seni davet ettiler mi bunlar, benim
sarhoşum, bunlar benim dostum, beni seviyorlar, istiyorlar
demeyesin.
Davetlerini kuşlara çalınan ıslık bil. Avcı pusuda gizlidir de
kuş gibi öter durur.
Ancak Allah hangi kuşa ihtiyat ve tedbir duygusu vermişse
o kuş o taneye, o tuzağa aldanıp gelmez.
“Yavrucuğum, doğru ama iyilik ettiğin kişinin şerrinden
sakın. “
Dostluk, son demdedir. Korkarım ki bir şey olur da tohum
bozulur.
Sohbet vardır, keskin bir kılıca benzer, bostanı, ekini kış
gibi kesip biçer,
Sohbet vardır, ilkbahar gibidir. Her tarafı yapar sayısız
meyveler verir.
İhtiyat ve tedbir ona derler ki kötü zannı gidersin, kaçıp
kötülükten kurtulsun.
Peygamber, ”Tedbir, suizandır” dedi.
Köpeğe bir kapıdan bir lokma ekmek verilse o kapıya
bağlanır, hizmetkâr olur.
Kapıya bekçi kesilir. Ona eziyet edilse yiyeceği layıkıyla
verilmese bile o kapıyı bırakmaz.
Sen de gönül ve gönül ehlinin kapısından bir hayli abıhayat
içtin, gözlerin açıldı.
Sonra da yine hırs yüzünden bu kapıyı bıraktın, hırs
yüzünden her dükkânın etrafında dönüp dolaşmadasın.
O çömleği yağlı ihsan sahiplerinin kapısına, arda kalasıca
bir tirit için koşup duruyorsun.
Köpekler bile, gönlünü ilk eve bağla diye köpeklere nasihat
ederler.
Sulûk’ta virdini, terk edersen zahmete, mihnete düşer,
sıkıntıya uğrarsın ya.
İşte o tediptir. Yapma, o eski ahdi hiç değiştirme demektir.
Hırsız, insanların mallarını çaldı mı, bir iç sıkıntısı, bir
darlık gönlünü tırmalamaya başlar.
O, “bu sıkıntı, bu darlık nedir ki?” der. Şerrinden ağlayan
mazlum yok mu? İşte onun sıkıntısı, onun darlığı.
Dertle zindan ve çarmıh olur. Dert; köktür, kök dal budak
verir.
Kök gizliydi, meydana çıktı. Sen de darlığını, ferahlığını bir
kök bil.
İç sıkıntısı görünce ona bir çare bul. Çünkü dallar, hep
kökten meydana gelir.
Genişlik gördün mü de onu sula, yetişip meyve verince
dostlara dağıt.
İnsan, yazın kışı ister, fakat kış geldi mi bundan da
vazgeçer, istemez.
Bir hâle katiyen razı olmaz. Ne darlıktan hoşlanır, ne
genişlikten, boşluktan.
Heva ve hevesi terk etme ateşini vur şu dikene... İyi işli
dosta uzat elini, sarıl ona!
Koyunlar bile kendilerine zarar edecek olan kurdun
kokusunu duyar, ondan taraf taraf kaçarlar.
Hayvan bile aslanı kokusundan anlar da otlamayı bırakır.
Bilgisizlik akılda bir taassuptur ki buna tutulanların
şehirlerinde kargalar şom şom bağrışırlar yerleri yuvaları
harabeye döner.
“Sizi topraktan yarattık“ sözünü duydun ya, demek ki
senden toprak olmanı istiyor, yüz çevirme!
Buğday, yukarıdan aşağıya, yerin dibine gider de ondan
sonra yerden baş çıkarıp yükselir.
Gamdan neşelen, ondan başka bir şeyden neşelenme,
sevinme. Dert ve gam bahardır başka şeyler kış!
Ondan başka her şey, seni yavaş, yavaş helake doğru
götüren düşüncelerindir. İsterse sana taç, taht, mal, mülk
olsun!
Gamdan sevin... Gam vuslat tuzağıdır. Bu yolda aşağıya
düşüş, hakikatte yükseliştir.
Gül yanaklı, ay yüzlü bir dilberin vuslat ümidiyle nice
nazeninler diken zahmetini çekerler.
Esnaf, gönlüne bir serviyi diktiğinden akşama kadar
dükkânda çarmıha çakılmış gibi bekler durur.
Kimin bir ölüye, bir taşa, toprağa sevdası varsa bir diri
yüzlünün ümidiyle sevdalanmıştır.
Bildikten, dosttan, soydan gelen bir cefa, ağyarın üç yüz bin
cefasına eşittir.
Çünkü insan, eşin dostun cevr-ü cefada bulunacağını
ummaz, tabiatı daima onun lütfuna vefasına alışmıştır.
Kırık testinin sesi daha başka türlü olur. Ses, çavuşa benzer,
önde gider.
Arayan ister yavaş gitsin ister hızlı, nihayet aradığını bulur.
Topal olsan, sakat olsan bile, uyuklar gibi hâlde, hatta
edepsizcesine de olsa ona doğru kımıldan, onu ara.
Gâh lafla, gâh susarak gâh şuraya, buraya boynunu uzatarak
o padişahın kokusunu almaya çalış.
Melekler gibi “Bizim bildiğimiz yok” de “Ancak senin
bildirdiğin bilgiyi biliriz “ sırrı elini tutsun.
Bu mektepte hecelemeyi bilmezsen Ahmet gibi akıl ve irfan
nuruyla dolarsın.
Altın definesini bilinmeyen viranelere gizlerler? Hiç
defineyi bilinen yere korlar mı? İşte “kurtulmanın, halâs
olmanın da zahmet ve meşakkatlerde gizlenmesi“ buna
benzer.
Derde düşünce iki büklüm olup “Yarabbi” diye yalvardığın
taraf yok mu, bu sesi de o tarafta ara.
Dert ve ölüm zamanı o tarafa yönelir, feryat ve figana
düşersin. Dertten kurtulunca neden yabancıya dönüyor, hiç o
tarafı aklına bile getirmiyorsun?
Mihnet zamanında “ALLAH” demeye başlar, sıkıntı geçti
mi “Nerde ona yol?” dersin.
Bu hâl, şundan ileri geliyor: “Allah’ı şeksiz, şüphesiz bilen,
tanıyan, daima onu anlar, ondan hiç ayrılmaz.
Fakat akıl ve şüphe hicaplarında kalan kişiye Allah tecellisi,
gâh örtülür, gâh yenini, yakasını yırtıp görünür.
Aklı cüz’i gâh üstündür, gâh baş aşağı, aklı külli ise bütün
hadiselerden kurtulmuştur emindir.
Akılla hüneri sat da hayreti satın al.
Sofinin meşk yeri dizidir, müşkülü halletmek hususunda iki
diz, âdeta sihirbazdır.
Çoban uyudu mu kurt emin olur. Çoban, uykuya daldı mı
dikkat elden gider.
Gözleri açık, fakat gönlü uykuda nice adamlar var... Zaten
su ve toprak ehli olanın gözü ne görebilir ki?
Fakat gönlü uyanık olanın baş gözü uyusa bile, gönlünde
yüzlerce göz açılır.
Gönül ehli değilsen uyanık ol, uyuma. Bir gönül iste,
mücadeleye giriş.
Ey manevî er, gönül uyanıklığını anlatmaya kalkışsam
binlerce Mesnevi’ye sığmaz...
Bu aramak yok mu, kutlu bir iştir. Hak yolundaki bu istek,
mâniler giderir.
Bu istek, dileklerinin anahtarıdır. Bu istek, senin ordundur,
bayraklarının yardımcısıdır.
Oğul, kimi arayıcı görürsen ona dost ol, önünde baş indir.
Yeryüzünün ayağı olmadığından cömertliğin bulutu ona
doğru iki kat sürüp durmakta.
Çocuğun ayağı olmadığı için anası gelir, çocuğun başına
nimet ve ihsanlarını yağdırır.
Mademki müflise altın ihtiyacını ilham ediyorsun, ey gani
padişah, gizlice ona altın ihsan et.
Herkes, kahrı lütuftan ayırt eder, anlar. İster bilgi sahibi
olsun, ister cahil, ister aşağılık!
Fakat kahır içinde gizli olan lütfu yahut lütuf içinde
gizlenmiş bulunan kahrı, az kişi anlar. Meğerki gönlünde bir
can mihengi olan Allah’a mensup bir er olsun.
Kötüye yorma vehimlenme, insanı hiçbir hastalığı yokken
hasta eder.
Kabul edilmesi farz olan Peygamber Hadisi’dir. Bu: “Hasta
değilken kendinizi hasta gösterirseniz sahiden
hastalanırsınız.”
İnsan, bir işe ciddiyetle koyuldu mu hastalığını görmez,
körleşir.
Mısır kadınları da Yusuf’un güzelliğine daldılar, haberleri
bile olmadı da ellerini, bileklerini paramparça ettiler. Hayrete
düşen ruh, ne önünü görür, ne ardı!
Nice babayiğit erler vardır ki savaşta elleri, ayakları kesilir
de yine savaştan el çekmez, kendini sağlam sanırlar.
Akıllılar önceden feryat ederler, bilgisizlerse işin sonunda
başlarını vururlar!
Sen, işin önünde sonunu sor da kıyamet günü pişman olma!
Sözlerinizde daima “İnşaallah” deyin, ahitlerinizde de Allah
dilerse sözünü söyleyin.
Çünkü ben, gönle her zaman başka bir meyil verir, her an
gönle başka bir dağ vururum.
Hadiste “Gönül, ovada rüzgârlara tabi bir tüye benzer.“
Uçan kuşun tuzağı görmeyip hapse düşmesine taaccüp
edilmez ki.
Şaşılacak şey şudur: Hem tuzağı görür hem mıhı görür de
yine sonunda ister istemez o tuzağa düşer!
Gözü açık, kulağı açık, tuzak önde... Yine de kendi
kanadıyla tuzağa doğru uçar.
Bu âlem, bir rüyadır, zanna kapılma sen. Rüyada bir el
kesilse bile zararı yok.
Rüyada başın kesilse de hakikatte yine başın yerindedir,
ömrün de uzun olur.
Rüyada kendini ikiye biçilmiş görsen bile, kalktın mı
vücudun da sağlamdır, bir hastalığın da yoktur.
Surette kaim olan bu cihan hakkında peygamber;
“Uyuyanın gördüğü bir rüya” dedi.
Sen, bu sözü taklit yoluyla kabul ettin, fakat salikler, bunu
rivayet edilmeden de gözleriyle gördüler.
Ey yiğit, “bil ki uykun da uyanıklığın” da uyuyan adamın
rüya içinde rüya görmesine benzer.
Bu adam, kendisini uyuyorum sanır ama bilmez ki ikinci
uykudadır, iki kat uyku içindedir.
Uykudan uyanınca senden gitmiş olan akıl ve duyguyu yine
sana iade eder.
Buna bak da ölünce de bil ki onlar kaybolmaz, Allah, geri
gel diye ferman etti mi gelirler.
Gözünü aç da haşri apaşikâr gör. Kıyamette hiç şüphen
kalmasın.
Uyurken bedeninin duygularının mahvolmayacağından
eminsin ya.
Uykun geldi mi duyguların dağılır, harap bir hâle gelir, ama
mahvolacaklar diye korkup titremezsin.
Hizmetkârın akil olursa sana galip olan duygular da
mahkûmun olur.
Gayba mensup sırlar, can âleminden zuhur etsin diye
duyguları zahirî olmayan bir uykuya daldırırda.
İnsan uyanıkken rüyalar da görür, insana gök kapıları da
açılır.
A kişi, ”Ve’l-Asri” suresinin sonunu dikkatlice oku da bak.
Allah o surede sabrı Hak’la beraber andı, sabrı Hakk’a eşit
etti.
Allah, yüz binlerce kimya yarattı ama insan, sabır gibi bir
kimya görmedi.
Söz söyleyen kemal sahibi olursa söz söyleme sofrasını
yaydı mı sofrası, her çeşit aşlarla doludur.
Hiçbir konuk mahrum kalmaz. Herkes o sofrada kendi
gıdasını bulur.
O sofra, Kur ‘an’a benzer; Kur’an’ın da yedi manası vardır;
alelade halk da ondan doyar, halkın bilgi de irfan da ileri
gelenleri de.
Bu tapıda nihayetsiz makamlar var. Başköşeyi bırak, senin
başköşen yoldur!
Bir akıl, garazsız maksatsız başka bir akılla bağdaşırsa
sevgi, gün geçtikçe artar.
Fakat nefis, aşağılık bir nefisle tanışır, dost olursa şüphesiz
olarak bil ki bu dostluk, zaman geçtikçe azalır.
Yarın dostunun senden nefret etmesini istemiyorsan bir
akıllıyla dost ol, akla yâr ol!
Kimse tarafından söylenmemiş, kimse tarafından
dokunulmamış bakir ve latif bir nükte duysan, anlayınca
sence zevksiz ve kötü bir hâl alır.
Ben bunu çok duydum, dinledim. Eskidi bu artık. Ey yiğit,
sen bundan başka bir şey söyle dersin.
Sen sendeki illeti gider... İllet geçti mi, sence her eskimiş,
söylenmiş söz, yeni olur.
O eski söz, yepyeni dallar budaklar verir, yüzlerce meyve
hevenkleri bitirir, yetiştirir!
Biz, gönle vasıtasız bakarız, bizim görüşümüz, anlayışımız
yüzünden pek yücedir.
Onlar insanî gıdalarla, meyvelerle doyuran, kuvvetlendiren
doktorlardır, hayvanî can, onların tedavisiyle kuvvet bulur,
yaşar.
Bizse iş ve söz doktorlarıyız. Bize ululuk nurunun ışığı
ilham vermektedir.
Nice işler vardır ki ilk önce güç görünür de sonradan
kolaylaşır, o güçlük geçer gider, ardında nice güneşler var!
Ümitsizlikten sonra nice ümitler var... Karanlığın ardında
nice güneşler var!
Çalışanların boyunları iğ gibi incelse de yine insanı her
sanata sevk eden ümittir ihtimaldir.
Dersin ki “Çalıştığım hâlde“ bir şey elde edememek
korkusu da var. Var ama bu korku, tembellikten daha fazla.
Çalışırsam belki kazanırım; bunda ümidim daha çok...
Tembellikten daha fazla zarar var.
Peki, a kötü zanna düşen, ya neden din işini de bu ziyan
korkusu eteğini tutuyor öyleyse?
Arayan, aradığını bulsun diye yerden ne biterse ihtiyaç
sahibi için biter.
Nerde dert varsa deva oraya gider, nerde yoksulluk varsa
nimet oraya varır.
Müşkül nerdeyse cevap oradadır, gemi nerdeyse su orda!
Boğazcağızı nazik yavrucak doğmasaydı onu besleyecek süt
nasıl olur da memeden akardı?
Yürü, bu inişlerde, bu yokuşlarda koş da susa hararetlen!
İhtiyacın, otlardan, sebzelerden az mı ki suyun önünü keser,
sebzelere akıtırsın...
Suyun kulağını çeker, kurumuş nebatlar yeşersin, gelişsin
diye o tarafa yürütürsün.
Cevherleri gizli olan can ekinleri içinde kevser suyuyla dolu
rahmet bulutları var. Susuz kal, susa da sana “Onları Rableri
sular” hitabı gelsin.
İbret al da kötü bir işe düşünce aklını başına devşir, ye’se
düşme, hüsn-ü zanda bulun!
Başkaları, o hâdiseden korkup sapsarı kesilse bile sen aldırış
etme. Fayda zamanında da ziyan zamanında da gül gibi
gülmeye bak!
Takdir yüzünden kaybettiğin şeyler, muhakkak senden
belayı giderir... .Bunu böyle bil!
Tasavvuf nedir diye bir uluya sordular da dedi ki: Sıkıntı
zamanı, gönülde neşe, ferah bulmak!
O bela, daha büyük belaları defetmek, o ziyan daha dehşetli
ziyanları menetmek içindir.
Eli bir şeye erişmeyen, Allah’tan korktu, çekindi, kendisini
ibadete verdi... Yoksulluk, işte bu yüzden daima övünülecek
bir şeydir!
Zengin zenginliği yüzünden Allah tapısından reddedildi.
Çünkü kudreti var; sabrı terk etti, dilediğini yapıverdi!
Dervişlerin bu riyazetleri neden? Çünkü cisme verilen o
eziyetler, canların bekasına sebep olur...
Riyazette tenin ölümü diriliktir. Bu bedenin eziyet çekmesi
ruha ebedilik verir.
Ey insan, cisim ve mal ziyanı, cana faydadır, canı vebalden
kurtarır.
Sen de riyazete canla, başla müşteri ol. Tenini riyazete
verdin mi canını kurtardın demektir.
Ey bahtı yaver kişi, gönlüne ihtiyatsız riyazat isteği gelirse
secdeye baş koy, şükranelikler ver.
Ey Kelim, yılan hiç sopaya benzer mi? Ey hakîm, dert,
devaya benzer mi?
Adam, bir rükû yahut sücut etti mi onun rükû ve sücudu, o
âlemde bağ, bahçe olur.
Yoksullara ihsanda bulundun, zekât verdin, elinle bir
hayırda bulundun mu o âlemde bu hayır, ağaçlık, çayırlık,
çimenlik olur.
Sabır suyun, cennetteki nehirler… Cennetin süt ırmağı,
sevgin, aşkındır.
İbadetten zevk alman, bal nehri, Allah aşkıyla sarhoş olman,
şevk duyman şarap ırmağıdır.
Binlerce istekli olsa da bir de usanan kişi bulunsa elçi,
elçilik yapmak istemez, gönlü soğur.
Bu sır söyleyen gönül elçileri, İsrafil huylu dinleyici isterler.
Huzurlarında edebe riayet etmedikçe elçiliklerinden nasıl
faydalanabilirsin?
Önlerinde iki büklüm eğilmedikçe o emaneti sana verirler
mi hiç?
Onlarca öyle her edep, her terbiye de beğenilmez. Çünkü
onlar, ulu bir tapıdan gelmişlerdir.
Onlar yoksul değiller ki ettiğin hizmetlere karşı teşekkür
etsinler, minnet altında kalsınlar a müzevvir!
Ne mutludur o Türk ki savaşa girişir, dayanır da atını ateşler
dolu hendeğe bile sürer, ateşler dolu hendekten bile sıçratır.
Atını öyle sürer, öyle şahlandırır ki gökyüzüne çıkmaya
kalkışır.
Kemal vasıflarının mahiyetleri, yalnız eser ve misalleriyle
bilinir. Bundan başka bir tarzda kimsecikler bilemez.
Ben, cemadattandım... Öldüm; yetişip gelişen bir varlık,
nebat oldum. Nebatken öldüm, hayvan suretinde zuhur ettim.
Hayvanlıktan da geçtim, hayvanken de öldüm de insan
oldum. Artık ölüp de yok olmaktan ne korkayım?
Bir hamle daha edeyim, insanken öleyim de melekler
âlemine geçip kol kanat açayım.
Melek olduktan sonra da ırmağı atlamak, melek sıfatını da
terk etmek gerek. “Her şey fânidir, helak olur... Ancak onun
hakikati bakidir.”
Er olmayan kaypak arkadaşlara uyma, çevir onların
yaprağını!
Az, fakat adamakıllı olmuş güzel badem, acımış kötü fakat
çok bademden iyidir elbette.
Hangi işe girişirsin de o işte sana ölüm bile hoş gelirse
sevdiğin iş, işte o iştir.
Ölümün kötülüğü gitti mi (zaten) artık o ölüm değildir,
ölümün bir suretidir, bir göçmeden ibarettir o.
Allah’ın gölgesi kulun başı üstündedir. Arayan, nihayet
aradığını bulur.
Peygamber dedi ki: Bir kapıyı çalar durursan nihayet o
kapıdan bir baş çıkar, görünür.
Bir adamın oturduğu yerin civarında oturursan, sonunda
elbette o adamın yüzünü görürsün.
Bir kuyudan her gün toprak çeker, çıkarırsan, sonunda
tertemiz; suya erişirsin elbet.
Sen inanmazsan da bunu herkes bilir. Ne ekersen bir gün
gelir, onu biçersin.
Taşı, demire vur da kıvılcım çıkmasın... Böyle şey olmaz,
olsa bile nadirdir.
Kul, dertten, elemden Allah’a sızlanır, uğradığı zahmetten
yüzlerce şikâyette bulunur.
Allah’ta der ki: Gördün ya, nihayet dert ve zahmet, seni,
bana yalvarır bir hâle getirdi, seni doğrulttu.
Hakikatte her düşman, senin ilacındır. Sana kimyadır, seni
faydalandırır, gönlünü alır senin!
Çünkü ondan kaçar, halvet bucaklarına sığınır, Allah
lütfundan yardım dilersin
Deri, ilaçlarla belalara uğrar da Taif derisi, güzel güzel bir
hâle girer.
Yoksa ona o acı ve keskin ilaçlar sürülmeseydi pis pis
kokar, berbat bir hâle gelirdi!
İnsanı da tabaklanmamış deri say… Rutubetten nem kapar,
çirkin bir hâle gelir, ağır ağır kokar!
Sen, ona acı ve keskin ilaçları fazlaca ver de temizlensin,
latif bir hâle gelsin, semirsin!
Buna kudretin yoksa senin dileğin olmaksızın Allah bir
zahmet verirse ona sabret, ona razı ol!
Çünkü dosttan gelen bela, sizi temizler, onun bilgisi, sizin
tedbirlerinizden üstündür
Kötülükte bulundun mu kork, emin olma, çünkü yaptığın
kötülük bir tohumdur, Allah, onu mutlaka bitirir!
Birkaç kere, “belki yaptığına pişman olur, utanırsın” diye
örter, gizler.
Ey Müslüman, edep nedir diye arar, sorarsan bil ki edep,
ancak her edepsizin edepsizliğine sabır ve tahammül etmektir.
Kimi falan adamın huyu kötü, tabiatı fena diye şikâyet eder
görürsen, bil ki bu şikâyetçinin huyu kötüdür; kötüdür ki o
kötü huylunun kötülüğünü söylüyor!
Çünkü iyi huylu, kötü huylulara, fena tabiatlılara tahammül
eden, onların kötülüğünü söylemeyen kişidir.
Fakat Şeyh, birisinin kötülüğünü söylerse bu, Allah
emriyledir, kızgınlığına, heva ve hevesine uymadan değil.
Onlar kötülüğe tahammül ede ede tabiatlarını öldürdüler...
Artık onlardan bir tahammülsüzlük zuhur ederse
kendilerinden değildir, Allah’tandır.
İyiyi, kötüyü fark eden adamla oyun olmaz; hele o adamın
bu fark edişi ve aklı, gaypları görür söylerse; hiçbir büyü,
hiçbir şeytanlık ve hile, devlet sahibi olanların gönüllerine
perde geremez.
O işin ayıp ve noksanı sence belli olsaydı, seni hiç kimse o
işe, hatta çeke çeke bile götüremezdi!
Nefret ettiğin öbür iş yok mu? Ondan neden nefret ettin?
Çünkü ayıbı, noksanı meydana çıktı da ondan:
Ey sırları bilen güzel sözlü Allah, kötü işlerin ayıbını,
noksanını bizden gözleme!
Bu daracık çukurlarda mızrak oyununa girişmek, bu oyunu
oynayanları utandırır!
Sükût denizdir, söylemek ırmağa benzer... Deniz seni
aramada, sen ırmağı arama!
Can gözü açık olan kâmil, sana söyle derse güzelce,
edeplice söyle... Fakat az söyle, sözü uzatma!
Uzat diye emrederse yine emre uy, utanarak söyle!
O kapı, güneş batıdan doğuncaya dek açık kalacaktır, o
kapıdan yüz çevirme!
Cennetin Allah rahmetiyle sekiz tane kapısı var... Oğul, o
sekiz kapıdan biri de tövbe kapısıdır.
Öbürlerinin hepsi de bazen açılır, bazen kapanır... Fakat
tövbe kapısı hep açıktır.
Uykun gelmişse yolda uyu, Allah hakkı için ancak Allah
yolunda yat!
Olur ya, belki bir yolcu, rastlar da seni hayallerden,
uykudan kurtarır.
Bütün âlem, aklı küllün suretidir. Bütün insanların babası
odur.
Birisi, aklı külle karşı küfranını artırırsa bütün âlem ona
köpek görünür.
Bu babayla uzlaş, asiliğini bırak da su ve toprak, sana altın
döşeme görünsün!
Ben daima bu babayla uzlaşmış bir hâldeyim. Onun için şu
âlem, bana cennet görünmede!
… Cebrail’in atının ayağına toprak olursan, yeşillik
kesilirsin, yenilenir, tazelenirsin!
Samiri, buzağı hamuruna canlar bağışlayan yeşilliği koydu
da o yeşillik, altından yapılan o buzağıda bir inci hâline geldi,
buzağı âdeta canlandı!
Nice düşmanlıklar vardır ki dostluğa çıkar. Nice yıkılmalar
vardır ki yapılmaya döner.
“Yoksullara verin, onları doyurun” denmiştir, şu hâlde
kazan. Çünkü elinde eskiden kazandığın bir şey olmadıkça
harç edemezsin ki.
Gerçi o mutlak olarak “Yoksulları doyurun“ demiştir ama
sen “Kazanın sonra yoksulları doyurun“ diye oku!
“Yiyin” emri, şehvet için bir tuzaktır, ondan sonra gelen
“İsraf etmeyin” emriyse temizliktir.
Sabretme ezasına uğramadıkça karşılığında bir hayır ve
mükâfat elde edemezsin.
Âşık sevgiliden başkasını seyre dalarsa bu, aşk değildir, aslı
yok bir sevdadır.
Suçu olan tövbe eder. Yolu kaybeden kişi ah eder.
Peygamber dedi ki: Bu yol için amelden daha vefalı bir
arkadaş, bir yoldaş yoktur.
Amelin, iyiyse sana ebediyen dost olur. Kötüyse mezarında
yılan kesilir.
Babam, doğruluk yolundaki bu amel, bu kazanç, nasıl olur
da üstatsız elde edilebilir?
Âlemdeki en aşağılık sanat bile hiç ustasız elde edilebilir
mi? Mustafa’nın (a.s.m.) “Bütün dertlerini bir dert yapanı, Allah
başka dertlerden kurtarır. Fakat dertlerini dağıtan, birçok
şeylere dertlenen kişiyi, hangi vadide helak olacaksa Allah
kayırmaz” hadisi.
Ağlayıp sızlamanın Allah yanında değeri vardır. Ağlayıp
sızlamadaki değer, nerde var.
Çünkü ulu Allah üstünlük bakımından gözyaşını şehitlerin
kanlarıyla bir tutmadadır.
Ömür defterini kararttınsa önce yaptıklarına tövbe et.
Ömrünün köküne abıhayat dök de ömür ağacın yeşersin.
Bütün geçmiştekiler, bu tövbeyle iyileşir. Geçen yılki zehir,
bu yüzden şeker kesilir.
Allah, kötülüklerini iyiliğe çevirir. Geçmişteki bütün
suçların ibadet olur.
Hocam, Nasuh tövbesine sarıl, canla başla buna çalış.
Süt, memeden çıktı mı bir daha dönüp memeye girmez.
Nasuh tövbesi de böyledir. İnsan, bir suçtan tövbe etti mi bir
daha o suçu aklına bile getirmez, değil ona rağbet etmek, her
an ondan nefreti artar. O nefret, tövbenin kabul edildiğine
işarettir.
O istek, önce lezzetsiz bir hâle geldi, sonradan da istek
yerine bu nefret geçti.
İnsanın gönlü, tövbeden yine o suça meylederse bu meyil,
tövbenin kabul edilmediğine, kabul lezzetinin o suçun yerine
geçmediğine delildir.
Kanaatten hiç kimse ölmedi, hırsla da hiç kimse padişah
olmadı.
Sen nasıl rızka düşkün bir âşıksan rızık da rızık yiyene öyle
düşkün bir âşıktır.
Dilesen de dilemesen de rızkın, senin aşkınla koşa, koşa
gelir, sana ulaşır...
Kendine gel, açlık, ilaçların padişahıdır, Açlığı canla başla
kabul et, onu böyle hor görme.
Bütün hastalıklar, açlıkla iyileşir. Bütün ilaçlar, aç
olmadıkça sana tesir etmez.
Sabrın olsaydı rızkın gelir, âşıklar gibi kendini sana teslim
ederdi.
Açlık korkusundan bu titreyiş nedir? Allah’a dayanmayla
tok yaşanabilir pekâlâ.
Allah, Eyyub’a ihsanlarını söylerken ben, senin her kılına
bir sabır verdim dedi.
Kendine gel de sabrına bu kadar bakma. Sabrı gördün, sabrı
vereni de gör.
Dolabın dönüşünü ne vakte dek göreceksin? Başını çevir de
hızlı ve coşkun coşkun akan suyu da gör.
Babacığım, bu gece uykuyu bırak, bir gececik olsun
uykusuzlar mahallesine gel de.
Şu mecnun olanlara pervane gibi vuslat uğurunda ölenlere
bak.
Hangi güzel koku satanın aklı, ondan haberdar olsa ırmağa
bütün tablalarını döküverir.
Gönlüm bağdır, gözüm buluta benzer. Bulut ağladı mı bağ
güler, neşelenir, hoş bir hâle gelir.
Mum gibi daima gözyaşı dökersen mum gibi evi
aydınlatmış olursun.
İki doğru söz söyledin mi, uydurma söz de ona uyar, ulanır
gider.
Söz sözü açar derler; hiç duymadın mı bu sözü?
Sakın doğru söze de girişeyim deme. Çünkü söz, doğrudan
eğriye gidiverir.
Ağzını açtın mı artık söz, senin elinde değildir. Saf sözün
ardından bulanık söz de akar.
Fakat Allah vahyinin yolunda masum olanın sözleri,
tamamıyla saftır, onun için böyle adam ağzını açar, söze
başlarsa caizdir.
Sofi, can kulağını iyi aç, sana kendi saçma sözlerini
anlatacağım.
Takdir sana bir zahm vurdu mu bekle, ondan sonra bir ağır
elbise giydirecektir.
Çünkü o, silleyi vurduktan sonra taç ve taht bağışlamayacak
bir padişah değildi.
Bütün dünya, ancak bir sinek kanadı değerindedir. Bir
silleye karşı da sonsuz ihsanlarda bulunur.
Peygamberler de dertlere, musibetlere sabrettiler de o
yüzden başlarını yücelttiler.
Fakat yiğidim, hazırlan, bekle de gelince seni evde bulsun.
Yoksa eve geldim, kimsecikler yoktu diye getirdiği elbiseyi
geri götürür ha!
Peygamber (a.s.m.) “Şüphe yok Allah dinleyenlerin
himmetince vaiz edenlerin diline hikmet telkin eder” buyurdu,
Birisinin sözü güzelse dinleyicidendir. Öğretmenin heyecanı
ve işe iyi sarılması, çocuğun tesiriyledir.
Yirmi dört şubeden çalgı çalan bir çalgıcıya, dinleyen
olmadı mı çalgısı, bir yük olur.
Gayb haberlerini dinleyen bir kulak olmasaydı, hiçbir
muştucu gökten vahiy getirmezdi.
Fakat halk, kadın ve yemek aşkından nerden Allah sanatına
bakacak, nerden Allah aşkına düşecek?
Yiyecek birkaç köpek olmadıktan sonra tutmaç suyunu
köpeklerin yiyecekleri yere dökmezsin ki.
Allah, her şeyi görür ama huyu, örtmektir. Fakat haddini
aştın mı açan da odur ha!
Bilgi ve hikmet, doğru yolla yolsuzluğu göstermek içindir.
Her taraf yoldan ibaret olsaydı hikmet, abes ve boş bir şey
olurdu.
Zahmete sabretmek, sevgilinin, ayrılığına sabretmekten
daha kolaydır.
Şüphe yok ki heva ve hevesi terk etmek acıdır ama
Allah’tan uzak olma acılığından elbette daha iyidir.
Savaş ve oruç güçtür, çetindir, Fakat bu güçlük ve çetinlik,
Allah’ın, kulu kendisinden uzaklaştırmasından, böyle bir
derde uğratmasından yeğdir.
Ehil olmayanlara sabretmek, ehil olanlara ciladır. Nerde bir
gönül varsa sabırla cilalanır.
Nemrut’un ateşi, İbrahim’e bir ayna temizliği verdi, aynayı
cilalar gibi onu da arıttı, cilaladı.
Nuh kavminin cefasıyla Nuh’un sabrı, Nuh’a ruh cilası
oldu.
Dedikoduyu, senin için aşağılattım. İbret alda kötü huylu
arkadaşla arkadaş ol, uzlaş.
“Sabır, sıkıntının anahtarıdır” sırrına ermek için gülerek
hoşlanarak onun derdini çek.
Bu aşağılık kişilerin aşağılığını çekersen sünnetlerin nuruna
ulaşırsın.
Peygamberler aşağılık adamlarımı zahmetlerini çok çektiler.
Bu çeşit yılanlardan nice ıstıraplara uğradılar.
Belayı def etmenin çaresi sitem etmek değildir. Buna çare
ihsandır, aftır, keremdir.
Peygamber “Sadaka, belayı defeder” dedi. Ey yiğit,
hastalığını sadaka ile tedavi et.
Yoksula yapılan öyle cezalar vardır ki sevap bakımından
ekmekten de yeğdir, helvadan da.
Çünkü helva, vakitsiz yenirse safra yapar. Hâlbuki helva
verilecek yerde ona bir sille vurulsa kötülükten kurtulur.
Vurmak, hakikatte kötü huyadır. Kilim dövülmez, tozu
dövülür.
Meclis de var, zindan da. Her ikisi de lazım. Meclis, ihlâs
sahibi olana, zindan ham kişiye...
Yarayı deşmek lazım, deşeceğin yerde üstüne merhem
korsan pisliği kökleştirmiş olursun.
Yaranın altındaki eti yer. Yarı bir faydası olsa elli tane
ziyanı olur.
Allah, lütfetti mi o lütuf, can gibi sana karışır, seninle bir
olur. Âdeta sen o olursun, o, sen olur.
Sende ekmek ve suya iştah yoksa bu ikisi de olmaksızın
sana tertemiz bir rızık verir yine.
Semizliğin gittiyse Allah, o gayb âleminden lütfeder, sana
zayıflıkta bir gizli semizlik, şişmanlık verir.
O peri ve cine kokuyu gıda etmiş, meleklere can gıdası
vermiştir.
Halkı su gibi arı duru bil. O suya akseden, ululuk ıssı
Allah’ın sıfatlarıdır.
Ey akıllı er zamanlar, zamanların üstüne geldi; hepside birer
birer gelip geçti. Fakat su manalar, daimî ve hep O.
Bir inayete uğramak, yüzlerce çalışıp çabalamadan yeğdir.
Çalışıp çabalamanın yüzlerce çeşit bozukluğu olabilir.
Çalışmada bu korku vardır.
O inayet, ölüme bağlıdır. Bu yolu, güvenilir erler sınadılar.
Allah inayetinin bir zerresi, itaat ve ibadete güvenen
binlerce adamın itaat ve ibadetinden yeğdir.
Çünkü Şeytan, itaat kerpicini alır, hatta iki yüz tuğla olsa
yine kapar, kendine yol açar.
Nice ihlâs sahibi vardır ki ağlar sızlar, dua eder. Duasındaki
ihlâs dumanı da göğe kadar gider.
Bunun üzerine melekler, Allah’a sızlanmaya başlarlar: Ey
her duayı kabul eden, ey sığınılan Allah!
Mümin kulun yalvarmada. Onun senden başka dayandığı
yok.
Allah buyurur ki: Bu, onu horlamak için değil. Ona geç
ihsan etmem, onun faydasınadır.
İhtiyacı onu gafletten ayılttı, bana çevirdi saçından tuttu,
çeke çeke benim tarafıma getirdi.
Dileğini verirsem yine döner, o oyuncağa kapılır, gaflete
gark olur gider.
“Allah, güçlükten sonra insana kolaylık ihsan eder.”
Peygamber (a.s.m.) de “Ey eziyet ve zahmet, şiddetlen
açılırsın” demiştir. Bütün Kur’an ve gökten inen kitaplar,
bunu anlatır.
Kimde açlık derdi varsa “bedeninin her cüzü, diğer cüzüyle
bağdaşır, yenileşir.
Lezzet açlıktan gelir, yeni bir yemekten değil. Açlıkla yenen
arpa ekmeği, şekerden lezzetlidir.
Yürü, yalancı dermandan kaç da derdin, sana derman olsun,
iyileşsin, miskler saçsın.
Bu aciz ve hayret, kendisine gıda olan kişiye ne mutlu… O,
iki âlemde de sevgilinin gölgesinde uyumuştur.
Biri dedi ki: Ben adamın, sözünden derhal anlarım. Söz
söylemezse üç gün içinde yine ne hâldedir, nasıl adamdır?
Anlar bilirim.
Öbürü, söylerse anlarım, söylemezse onu söz söylemeye
mecbur eder sıkıştırırım, dedi.
Kadı dedi ki: ya o bu hileyi duymuşsa. Ağzını kapar, susar,
hiç söylemezse.
Sırrını nasıl öğrenirsin? Doğru söyle.
Çocuk, onun önünde susar, otururum. Çıkacağım yere sabrı
merdiven yapar, “Sabır ferahlığın anahtarıdır” sırrına ererim.
Fakat huzurunda otururken bu âlemin neşe ve gamına ait
olmayan bir söz, gönlünden coşuverirse artık bilirim ki
Yemen ülkesine Süheyl yıldızını yolladığı gibi bu sözü bana
veren O’dur.
Gönlümden kopup gelen o söz, o taraftan gelmededir.
Çünkü gönülden gönüle pencere vardır.
DÖRDÜNCÜ BÖLÜM
İbadet-Huzur-Vahdet-Birlik-Teslimiyet-Dua-
Namaz
“Huzur-u kalp olmadıkça namaz tamam olmaz.”
Arifler Rabb’in elinde evirip çevirdiği kalem gibidirler.
Yazı esnasında eli görmeyen kimse kalemin hareketini,
kalemden sanır.
Biz umumiyetle aslanlarız ama bayrak üstüne resmedilmiş
aslanlar! Onların zaman, zaman hareketleri, hamleleri
rüzgârdandır.
Ağzı kapalı testi, içi hava ile dolu olduğundan derin ve
uçsuz, bucaksız su üstünde yüzüp gitti.
İşte yoksulluk havası oldukça insan, dünya denizine batmaz,
o denizin üstünde durur.
Allah’a kul olan, hakikatte Allah gölgesidir. O, bu âlemden
ölmüş, Allah ile dirilmiştir.
Kara dalgası, bizim kuruntularımız, anlayışınız ve
fikirlerimizdir. Deniz dalgası ise kendinden geçiş, sarhoşluk
ve yokluktur.
Seninle olunca yer, bize gökten daha iyidir. Sensiz, biz
göğün ta üstünde bile karanlık içindeyiz.
Nakış nakkaşla nasıl mücadele eder?
Kudret huzurunda bütün âlem mahlûkları, iğne önünde
gergef gibi acizdir.
Ey asıl arayan kimse! Şu aslı bil ki kimde dert varsa o, koku
almış, dermana erişmiştir.
Kim daha ziyade uyanıksa o daha dertlidir. Kim işi daha iyi
anlamışsa onun benzi daha sarıdır.
Onun verdiği kudrete şükretmek kudretini artırır. Cebir ise
nimeti elinden alır.
Kimden kaçıyoruz, kendimizden mi? Ne olmayacak şey!
Kimden kapıp kurtarıyoruz, Hak’tan mı? Ne boş zahmet!
Mal, mülk sevgisini gönülden sürüp çıkardığındandır ki
Süleyman, ancak yoksul adını takındı.
Renk ve koku, çan gibi haber verir; atın kişnemesi, atın
mevcudiyetini bildirir.
Peygamber, insanları ayırt etmek hususunda “insan,
sözünde gizlidir” dedi.
Yüzün renginde gönül hâlinde bir nişan vardır.
Kırmızı yüz, sahibinin refah ve saadetine delalet eder, sarı
yüz, sahibinin meşakkat ve bela içinde olduğunu bildirir.
Ortada halkın yaptığı işler yoksa her şeyi Hak yapıyorsa şu
hâlde kimseye “bunu niye böyle yaptın?” deme!
Allah’ın yaratması, bizim yaptığımız işleri meydana
getirmededir. Bizim işlerimiz, Allah işinin eserleridir.
İhtiyarınla el oynatmadan pişman olabilirsin; fakat titreme
illetine müptela bir adamın pişman olduğunu ne vakit gördün?
Kahrına da hakkiyle âşığım, lütfuna da. Ne şaşılacak şey ki
ben bu iki zıdda da gönül vermişim.
Her demde ona Allah’tan yüz mektup yüz haberci erişsin; o
bir kere “Ya Rabbi” deyince Hak’tan altmış kere “Lebbeyk”
sesi gelsin!
Öyle kişiye her nefeste hususi miraç vardır. Allah onun
tacının üstüne yüzlerce hususî taç koyar.
Ben varlığı yoklukta buldum, onun için varlığımı yokluğa
feda ettim.
Susuzlar âlemde su ararlar, fakat su da cihan da susuzları
arar.
Kendi kendinle huzur tavlasını oynamak için bu “ben” ve
“biz”i vücuda getirdin.
Yusuf’a karşı nazlanma, güzellik iddia etme! Yakup’çasına
niyaz etmek ve ah eylemekten başka bir şey yapma!
Baharların tesiriyle taş yeşerir mi? Toprak ol ki renk, renk
çiçekler bitiresin.
Yıllarca gönüller yırtan, kalplere elem veren taş oldun, bir
tecrübe et, bir zamanda toprak ol!
Bunu duyda bil ki Allah, kimi kendisine davet ederse o
kimse bütün dünya işlerinden vazgeçmiştir.
Hak uğuruna ekmek verirsen sana ekmek verirler: Hak
uğruna can verirsen sana da can bahşederler.
Dağıtmaktan dolayı elinde mal kalmazsa Allah’ın inayeti,
seni hiç ayaklar altında çiğnetir mi?
Bir adam ekin ekince ambarı boşalır ama bu işin iyiliği,
tarlada belli olur.
Fakat tohumu ambara kor, biriktirirsen zaman geçtikçe
bitler, fareler, o tohumu yiyip bitirirler.
Deniz suyu ölüyü başında taşır. Fakat denize düşen adam
diri olursa nerde kurtulacak?
Bir cüz’ü, külle ulaşırsa o cüz’ün yanında diken bile, gül
gibi baştanbaşa letafet kesilir.
Allah’ı tevhid etmeyi öğrenmek nedir? Kendini tek Allah
önünde yakıp yok etmek.
Gündüz gibi şûlelenip parlamayı diliyorsan geceye
benzeyen varlığını yak!
Resim, ressamı nasıl ayıplayabilir? Resme o ayıbı, o kötü
görünüşü veren ressamdır.
Allah’tan başka her şey fânidir. Mademki onun zatında fâni
değilsin, varlık arama!
Penceredeki cam yahut ev; nurlanırsa ışık verirse onu parlak
sanma, anla ki parlaklık güneştedir.
Her kapı, duvar “Ben parlağım, başkasının nuruyla
parlamıyorum. Parlayan benim” diyebilir.
Fakat güneş “Ey ham! Hele ben bir batayım da ne olduğun
meydana çıkar” der.
Peygamber bir riyakâra namaz kıldığı hâlde “Ey yiğit kalk,
namaz kıl, çünkü senin kıldığın namaz değil” dedi.
Addan ve harften geçmek istersen hemencecik kendini
tamamıyla kendinden arıt.
Riyazette tozsuz passız bir ayna ol!
Kendini, kendi vasıflarından arıt ki asıl kendi saf, pak zatını
göresin.
O vakit kitap, müzakereci ve üstat olmaksızın gönlünde
peygamberlerin ilimlerini görür bulursun.
Peygamber “Ümmetimden öyleleri vardır ki onlar, benimle
ayni yaratılıştadırlar, benimle ayni himmete sahiptirler.
Ben onları hangi nurla görüyorsam, onların canları da beni
mutlaka aynı nurla görür” dedi.
Bunlar Peygamberi, Sahîhayn kitapları, hadisler, hadisi
rivayet edenler olmaksızın, bunlara hacet kalmaksızın
abıhayat kaynağında görürler.
Musa’nın elindeki sopa nasıl Musa’ya tabi ise el ayak da
apaçık gönlün emrine tabiidir.
El, gizli bir elin hükmündedir. O gizli el içerdedir, dışarıya
teni dikmiş, kendisine onu vekil etmiştir.
Gönül, acaba Süleyman Mührü’nü mü ele geçirdi ki bu beş
duygunun yollarını istediği gibi işaret etmekte!
Beş zahirî duygu dışarıda kolayca onun mahkûmu olmuş,
beş batini duygu da içer de onun memuru...
Gönül, mademki ululukta sen de bir Süleyman’sın...
Parmağındaki saltanat yüzüğüyle perilere, şeytanlara hükmet!
Fakat Şeytan, elindeki yüzüğü alırsa padişahlık bitti, bahtın
öldü demektir.
Ölümün görünüşü ölüm, içyüzü diriliktir; ölümün,
görünüşte sonu yoktur, hakikatte ise ebediliktir.
Çocuğun rahimden, doğması bir göçmedir; fakat cihanda
ona yeni baştan bir hayat var.
Ağyardan halvet etmek gerek yardan değil kürk kışın işe
yarar, baharın değil.
Nice dualar vardır ki ziyanın, helak olmanın ta kendisidir.
Pak Allah, onları kereminden kabul etmez.
Dal, ağlayan buluttan yeşerir, tazeleşir. Çünkü mum,
ağlamakla daha aydın bir hâle gelir.
Sen bir mekânsın, aslın lâmekândır. Bu dükkânı kapa da o
dükkânı aç.
“Ben ibadette bulundum” deme, o arazlardan elde edileni
göster, ürkme.
Fakat ihlâs sahibini Allah ihlâs makamına ulaştırırsa ihlâs
sahibi kurtulur, emniyet makamına varır.
Âdemoğlu, Allah’tan nurlanırsa seçilir de meleklerin
mescudu olur.
Benim gibi yüzlercesi bile denize tahammül edemezler.
Fakat yine de denizde boğulmaktan korkmuyor, ona
dalmadan duramıyorum.
Gönül, ten havuzunda çamura bulandı ama ten, gönül
havuzunda arındı.
Ten deniziyle gönül denizi birbirine bitişiktir, fakat
aralarında bir berzah var, birbirlerine kavuşmazlar.
İster doğru ol, ister eğri. O gönül havuzuna doğru gel, geri
kalma.
Elest deminde Rabb’ini görüp sarhoş olarak kendinden
geçen kişinin ruhu bugün de Rabb’ini görür, kendinden geçer.
Şarap kokusunu şarap içen tanır. Şarap içmeyen şarap
kokusunu ne bilsin?
Kullara ibadet edin diye emrettimse bir kâr, bir fayda elde
edeyim diye değil, kullara ihsanlarda bulunayım diye.
Mademki gücün kuvvetin yok. Ağlayıp inle! Mademki
körsün... Yol görenden baş çekme!
Ey Allah, bizim taş yüreğimizi mum gibi yumuşat; kerem et
de feryadımıza acı! Avamın ibadeti, havasın günahıdır.
Avamın vuslatı bil ki havasın hicabıdır.
Âlemde sağlam ve geçer akçe olmasaydı kalpı nasıl
harcayabilirdin?
Doğru olmasaydı yalan olur muydu hiç? O yalan, doğrudan
nurlanır.
Doğru ümidiyle eğriyi de alırlar. Zehri şekere dökerler de
öyle içerler.
Güzel ve tatlı buğday olmasaydı buğday gösterip arpa satan
ne yapardı?
Şu hâlde bütün bu sözler batıldır. Batıllar, hak ümidiyle
gönle tuzaktır. Ama hepsi hayalden, sapıklıktan ibarettir
deme, çünkü âlemde hakikatsiz hayal olmaz.
Allah, Kadir Gecesi’dir. Kadir Gecesi, insan her geceyi
ibadetle geçirsin diye, geceler içinde gizlidir ya, Allah da öyle
gizli.
Ey genç, her gece Kadir Gecesi değildir ama bütün geceler
de ondan hâli değil.
Hırka giyenler arasında bir Allah fakiri vardır.
Âlemde her şey ayıpsız olsaydı ticaret edenlerin hepsi aptal
olurdu.
Her şey Hak demek ahmaklıktır, fakat her şey batıl diyen de
şakidir.
İbadetlerin netice vermesi için zevk gerek... Tohumun ağaç
olması için iç gerek!
İçsiz tohum, fidan olur mu? Cansız suret de havaiden başka
bir şey değil.
Üzümlerin suretleri kardeştir. Fakat sıktın mı tek bir üzüm
suyu olur.
Dost, düşman ikiliktedir. Fakat hiç bir olan, kendisiyle
savaşır mı?
Manevî dilleri bilen Süleyman gelmedikçe bu ikilik
kalkmaz.
İnsan yelkenli gemiye benzer. Rüzgârı estiren bakalım onu
ne yana sürecek?
İsa’nın ibadet yeri, gönül ehlinin sofrasıdır. O Yusuf
kimdir? Senin Hak arayan gönlün... O gönül, bir esir gibi
senin yurdunda bağlıdır.
Allah, sana Hak korkusunu verdi mi bunu “Korkma” hitabı
say. Sana tabak yolladı mı ekmek de yollayacak demektir.
Korku, korkusu olmayan adamındır. Dert, burada dönüp
dolaşmayan kimsenindir.
Dostlar, gönül, eminliktir, huzur yeridir. Orada kaynaklar,
gül bahçeleri içinde gül bahçeleri var.
Yiğidim, o ışık nereye düşerse sen ona âşık oluyorsun.
Her vara taallûk eden aşkın, Allah vasfından, meydana
gelir, o şeyin yaldızından, o şeyin zahiri güzelliğinden değil.
Dostlar, suretten geçerseniz her yer sizin için cennettir. Gül,
bahçesi içinde gül bahçesidir.
Kılavuzsuz yola gidene iki günlük yol, yüz yıllık yol olur.
Ustaya müracaat etmeksizin bir sanat tutan kişi, şehre de
alay mevzuu olur, köye de.
Öyle yüzler vardır ki şeytanlar, sinek gibi başına üşüşür,
bekçi gibi orada yurt tutar, otururlar.
Bu çeşit adamların suratını gördün mü ya bakma yahut da
mademki baktın, hoşlanıp gülme.
İyiler, zaruret yüzünden kötülerle bağdaşırlar. Adam,
zaruret yüzünden ölü eti bile yer!
Hey babam hey... Ben, padişah kapısına çavuş oldum
diyene yüz binlerce sınama var.
Ey hayale kapılıp aslı olmayan kadehten hayal şarabı içen,
hakikat sarhoşları gibi sarhoşluk etme, o tarafa sarkıntılıkta
bulunma!
Benim, gibi şehvet sarhoşluğundan kesil, bu sarhoşluğu
devede seyret!
Sonra da âlemdeki bu şehvet sarhoşluğu, bil ki meleklerin
sarhoşluğuna karşı pek hordur, pek bayağıdır.
O sarhoşluk, bu sarhoşluğu kırar, mahveder. Melek, nasıl
olur da şehvete iltifat eder ki?
Tatlı suyu tatmadıkça acı su, insana gözünün nuru gibi hoş
gelir.
Gökyüzü şaraplarının bir katresi bile insanı şaraptan da
vazgeçirir, sakilerden de!
Allah, “Allah’ın inayetine erişen kullar, yeryüzünde yavaş
ve mülayim bir surette yürürler” dedi.
Ayağı yalın olan dikenlikte nasıl yürür? “Dura, dura.
Düşüne, düşüne ihtiyatla adım ata, ata!” diyordu.
Yoksullar, tamahkâr ve kötü huylu adamlarsa bile, sen yine
gönül sahibini onların içinde ara!
Denizin dibinde inciler, taşlarla karışık olarak bulunur.
Övülecek şeyler, ayıplar, kusurlar arasında olur.
Bir haret lâzım ki düşünceleri silip süpürsün. Hayret
fikirleri de yok eder, zikirleri de!
Hüner ve marifette kim daha kâmilse mana bakımından
artta sureta ileridedir.
Hâlbuki Musa’yı anmamız işi gizlemek için. Yoksa
Musa’nın nuru, ey iyi adam, senin bugün elinde!
Musa’da sende, Firavun’da... Bu iki düşmanı da kendinde
ara sen.
Musa kıyamete kadar vardır. Nuru hep o nurdur, başka nur
değil... Değişen yalnız kandildir.
Kandile bakarsan kayboldun gitti. Çünkü ikilik ve sayıya
sığış, kandile göredir.
Fakat ey yoksul adam, Hak’tan hayat bulursan topraktan
müstağni olur, bu balçığı o vakit terk edersin.
Süt emen çocuk dadıdan vazgeçti mi yemek yemeğe başlar,
artık onu bırakır gider.
Sen, topraktan biten taneler gibi yerin üstüne bağlanmış,
ona alışmışsın. Kalplerin gıdasına alış da bu sütten kesilmeye
bak!
Ey hicapsız nurları kabul etmeye istidadı olmayan kişi, hiç
olmazsa harflerde gizlenmiş bir nur olan hikmet sözlerini duy,
onları ye!
Böyle, böyle o hicapsız nuru da kabul etmeye istidat
kazanır, gizli nuru da hicapsız olarak görürsün.
Yokluktan varlığa geldin ya... Kendine gel, geldin ama nasıl
geldin? Sarhoşça... Hiç kendinden haberin yok!
Geldiğin yollar aklında bile kalmadı. Fakat biz yine sana bir
remiz söyleyecek, bir şey hatırlatacağız.
Bu aklı terk et de hakikî akla ulaş. Bu kulağı tıka da hakikî
kulak kesil!
Hayır, hayır... Söyleyeceğim, çünkü henüz hamsın sen.
Daha ilkbahardasın, Temmuz’u görmedin bile!
Ey ulular, bu cihan bir ağaca benzer; biz de bu âlemdeki
yarı ham, yarı olmuş meyveler gibiyiz.
Ham meyveler, dala iyice yapışmıştır, oradan kolay, kolay
kopmazlar. Çünkü ham meyve köşke, saraya layık değildir ki.
Fakat oldu da tatlılaştı, dudağı ısırır bir hâle geldi mi, artık
dallara iyi yapışmaz hemen düşüverir.
O baht ve ikbal yüzünden adamın ağzı tatlılaştı mı, insana
bütün cihan mülkü soğuk gelir.
Bir şeye sımsıkı yapışmak, bir şeyde taassup göstermek
hamlıktır. Sen ana karnında çocuk hâlindeyken işin gücün
ancak kan içmeden ibarettir.
Söylenecek bir şey daha kaldı ama onu ben
söylemeyeceğim, sana onu Ruhulkudüs bensiz söylesin.
Hayır, hayır Ruhulkudüs değil, sen kendin, kendi kulağına
söylersin... Orada hakikatte ne ben varım, ne benden başkası,
sen de bensin zaten canım efendim!
Bu rüyaya benzer. Uykuya daldın mı kendinden geçer, fakat
yine kendinden kendine gelmiş olursun.
Kendini duyar, dinler de senden başka gizli bir adam rüyada
sana söz söylüyor sanırsın.
A güzelim yoldaşım, sen alelade tek bir adam değilsin ki.
Sen bir âlemsin, sen bir derin denizsin.
İnsan, vuslata erdi mi vasıta olan kadın, adamın gözüne
soğuk görünmeye başlar.
Güzelim istediğin şeye ulaştın mı, artık bilgi sahibi olmayı
istemek kötüdür.
Göklerin damlarına çıktıktan sonra da merdiven aramak
manasızdır.
Aydın ayna saf ve cilalı bir hâlde iken onu cilalamaya
kalkışmak bilgisizliktir.
Padişah, tarafından kabul edilip huzurunda oturduktan sonra
mektup ve elçi araştırmak çirkin bir şeydir.
Sevgili âşıklarından birisini huzuruna çağırdı. Âşık aşk
mektubunu çıkarıp sevgilisinin huzurunda okumaya başladı.
Maşuk dedi ki: “Eğer” bu okuma benim içinse vuslat
zamanı ömür zayi etmektir bu!
Ben yanındayım, sen mektup okuyorsun. Bu âşıklık alameti
değil ki!
Hâle mahkûm olansa hâl gelince derecesi artan, hâlsiz
kalınca rütbesi eksilen bir adamdır.
Hülasa sofî “îbn-al vakit” dir, fakat vakitten de
kurtulmuştur, hâlden de.
Bir an eksilen, bir an artıp kemal bulan hâl, Halil’in mabudu
olamaz, batar gider.
Bil ki bu ten, elbiseye benzer. Yürü, bu elbiseyi giyeni ara,
elbiseye sürünüp durma.
Ruha, Allah’a tevhid etmek hoş gelir. Görünmeyen bir
başka el, ayak var.
Rüyada el, ayak görür, bir şey alır, bir yere gider, birisiyle
görüşür, konuşursun ya... Onu hakikat bil, saçma zannetme.
Sen, bedensiz bir bedene sahipsin, gayri canının cisminden
çıkacağından korkma.
Allah, “Ben, beni ananla bir yerde oturur, benimle ünsiyet
bulanın enisi olurum” demiştir.
Herkesle beraber bile olsa bensiz olduktan sonra hiç
kimseyle beraber değilsin demektir. Herkesten çekilmiş olsan
bile, yine benimle olduktan sonra herkesle berabersin.
Nice kuş vardır ki uçup tane arar... Boğazı, boğazının
kesilmesine sebep olur.
Nice kuş vardır ki açlık ve midesi yüzünden dam kenarında,
kafes içinde mahpustur.
Nice balık vardır ki su içinde her şeyden eminken boğazının
hırsı yüzünden oltaya tutulmuştur.
Hatta Harut’la Marut bile o şarabı tatmışlardır da o şarap,
onların göğe çıkmalarına mâni olmuştur.
Bayezid, bu yüzden çekindi, işte. Kendisinde namaz kılma
hususunda bir tembellik gördü.
O çok akıllı şeyh, sebebini düşündü, fazla su içmesinde
buldu.
“Tam bir yıl su içmeyeceğim” dedi. Dediğini de yaptı, Allah
sabır ve tahammül verdi.
Onun bu pek ehemmiyetsiz mücadelesi, din içindi, bu
yüzden de sultan oldu, ariflerin kutbu oldu.
Allah, ne alırsa ona karşılık ihsan da bulunur. Veli, bu
sebeple Allah’a itiraz etmez.
Bağını mı yıktı? Sana bir bağ dolusu üzüm ihsan eder; yas
içinde neşe verir.
Ortada ateş olmadığı hâlde bana hararet verdikten, beni
ısıttıktan sonra ateşimi söndürse de razıyım.
Kadem ki mumsuz da aydınlık vermekte, mumun sönüşüne
neye feryat ediyorsun?
Ey gözü aydın imam, bize imamlık et... İmam olanın gözü
açık olması lazım…
Şeriatta körün imamlığı mekruhtur.
Zahiri kör, görünen necasetlere bulaşır. Fakat can gözü kör
olan kişi, gizli olan, görünmeyen pisliklere bulaşır.
Bu görünen pislik bir parça suyla arınır, fakat içten olan
pislik, arttıkça artar.
İçteki pislikler anlaşıldı mı gözyaşından başka bir şeyle
temizlenmez.
Allah, kâfire “pis, murdar” demiştir. Bu pislik, bu
murdarlık, onun dışında değildir.
Zahirî pisliğin kokusu yirmi adımlık yerden gelir, Batıni
pisliğin kokusu, Rey’den tut da Şam’a kadar gider! Hatta
göklere çıkar, hurilerle Rıdvan’ın burunlarını doldurur!
Dua çıktığı evi bilir, sen kimin adını anarsan an, kimi
översen öv!
Övüşleri namahrem olanlardan gizlemek için Allah bile
hikâyeler söylemekte, misaller getirmektedir.
Ey ulu, tekbirin manası şudur: Ya Rabbi, huzurunda
kurbanız.
Hak, “sana bunca zamandır mühlet verdim, bana ne
getirdin?
Ömrünü neyle bitirdin verdiğim gıdayı, ihsan ettiğim
kuvveti ne uğuruna mahvettin?
Gözünün nurunu nerelerde tükettin, beş duygunu nerelerde
yıprattın?
Sana kazma ve bel gibi el ve ayak verdim. Onları, sana
bizzat ben bağışlamıştım ne yaptın onları?” der.
Hak’tan buna benzer seni dertlere uğratan yüz binlerce
haberler gelir.
Kıyamdayken kula gelen bu haberlerden kul utanır, iki
büklüm olur, rükûa varır.
Utanmadan ayakta durmaya kudreti kalmaz, rükûda Allah’ı
teşbih eder.
Allah’tan “Başını kaldır, rükûdan kıyama dön de sorgularına
birer birer cevap ver.-” fermanı gelir.
O utanan kul rükûdan başını kaldırır. Fakat olgun bir iş
yapmamış olduğundan bu sefer yüzüstü düşer.
Yine emir gelir: “Başını kaldır, secdeden kalk da
yaptıklarından haber ver!”
Tekrar utana utana başını kaldırır ama yine yılan gibi
yüzüstü düşüverir!
Allah, tekrar “Başını kaldır da söyle, Kıldan kıla bütün
yaptıklarını araştırmak istiyorum” der. Artık ayakta durmaya
kuvveti kalmadığından, Allah’ın heybetli hitabı, canına tesir
etmiş olduğundan.
O ağır yükün altında, yere oturur.
Allah “ Söyle bana... Sana nimet verdim, nasıl şükrettin?
Sermaye verdim, hadi, göster kazandığını!” der.
Kul sağ yanına dönüp peygamberlere, o ululara selam verir;
“Padişahlar bu kötü kişiye şefaat edin... Ayağım da balçıkta
kaldı, kilimim de” der.
Peygamberler, “Çareye başvuracak gün geçti. Orada
yapılacak bir şeydi, elde alet oradaydı, orada kaldı!”
Bunun üzerine sol tarafa baş çevirir, hısımından,
akrabasından yardım ister. Onlar da “Sus! Allah ‘a kendin
cevap ver. Biz kim oluyoruz ki? Bizden el çek!” derler.
Ne bu yandan bir çare olur, ne o yandan. O biçarenin canı
da yüz parça olur!
Herkesten ümidini keser de ellerini açar, duaya başlar:
Ya Rabbi, herkesten ümidim kesildi. Evvel de sensin, ahir
de sen; Sen’den başka önü, sonu olmayan yok, diye niyaza
koyulur.
Namazdaki bu hoş işaretleri gör de bunun eninde sonunda
böyle olacağını bil!
Namaz yumurtasından civcivi çıkara gör, yerden tane
toplayan yolsuz yordamsız kuş gibi yere başvurup durma!
Hileler öldü, bitti mi dua zamanı gelir!
O ihtiyarsız dua yok mu? Bambaşka bir şeydir, o da adamın
kendisinden değildir, Allah’tandır, Allah ilhamıdır.
O esnada insan, yok olur, o duada bulunan Allah’tır; dua da
Allah’tandır, icabet de.
Arada vasıta olarak mahlûk yoktur, O niyazdan cismin de
haberi yoktur, canın, da.
Lütuf ve merhamet sahibi olan Allah kulları, işleri
düzeltmekte Allah huyuna sahiptirler.
Onlar, şiddet zamanı, sıkıntı vakti, rüşvet almaksızın
mahlûkata acırlar yardımda bulunurlar.
Ey perde altında kalan iyi dikkat et, Allah “Dua edin, beni
çağırın... Size icabet edeyim” dedi, icabetin şartı bile duadır.
Kimin gönlü illetlerden arınmışsa onun duası, ululuk sahibi
Allah’a kadar varır, makbul olur.
Zahmetsiz rızık nedir, bilir misin? Ruhların gıdası,
peygamberlerin rızıkları.
“Nimetleriniz çoğalıp durmakta, fakat şükür nerde? Şükür
merkebi yatıp uyusa bile siz onu uyandırın, kaldırın!”
Nimet verene şükretmek aklen de lazım. Şükretmeyen,
kendisine ebedi hışım kapısını açar.
Bu nimetlerden bize öyle usanç geldi ki ne ibadet hoşumuza
gidiyor, ne kabahat!
Peygamberler dediler ki “Gönülde bir illet yüzünden insan,
doğruyu anlamaz, sapıtır.
O yüzden nimetler, umumiyetle illet olur. Hastalıkta yenen
yemek insana hiç kuvvet verir mi?
Nimete şükretmek, nimetten daha hoştur. Şükreden kişi, hiç
şükretmeyi bırakır da nimet sevdasına düşer mi?
Şükür, nimetin canıdır, nimetse deriye benzer, çünkü seni
sevgiliye kadar ulaştıran şükürdür.
Nimet, insana gaflet verir, şükürse uyandırır. Padişahın
şükür tuzağıyla nimet avlamaya gör!
Şükür nimeti, gözünü doyurur, seni bey yapar. Bu suretle de
yoksullara yüzlerce nimet bağışlarsın.
Allah yemeğinden ye, doy da senden oburluk, tamah ve
şuna buna, ihtiyacını arz etme illeti geçsin.
“Evet... Allah, çekinip kurtulmaya imkân bulunmayan
sıfatlar yaratmıştır.”
Fakat arızi sıfatlar da yarattı ki onları terk etmek
mümkündür; herkesin, nefretini kazanan kişi, o sıfatları terk
eder, huylarından vazgeçerse herkesin sevgisini kazanır,
herkes ondan razı olur.
Mademki insanın yaratılmasındaki maksat, Allah’a ibadet
etmesidir, şu hâlde ibadetten baş çeken, ibadete yanaşmayan
kişinin ibadet yeri cehennemdir. İnsan, her işi yapabilir, fakat
yaratılmasındaki maksat ibadettir.
“Ben insanları, cinleri ancak bana ibadet etsinler diye
yarattım.” Bu ayeti okusana! Âlemin yaratılmasındaki
maksat, ibadetten başka bir şey değil!
Kitaptan maksat, içindeki fendir ama dilersen sen onu yastık
da yapabilirsin ya. Hülasa Allah iki mescit yaratmıştır.
Cehennem onların mescidi, cennet bunların!
Allah, göklerden, yerlerden, arazdan, âyandan ne verdi ve
ne yarattıysa hepsini de ihtiyaca karşılık olarak vermiş,
yaratmıştır. Bir şeye muhtaç olmalı, o ihtiyacı elde etmeli ki
Allah ihsan etsin. “Allah, bunalan kişinin duasını kabul eder.”
Bunalma, “bir şeye hak kazanmış olmaya şahittir.
Herkes, bir şey elde etmek, bir kâr kazanmak hevesiyle
bedenini ateşlere atmış, yanıp yakılmıştır.
Bir müddet hırslarından kurtulsunlar diye gece, Allah
rahmet gibi zuhur etti.
Yolcu, sana da bir sıkıntı, bir gönül darlığı geldi mi
alevlenme, meyus olma… Senin için muvafıktır o.
Çünkü ferahlık ve genişlik zamanında varını, yoğunu harc
edip duruyorsun demektir. Harc etmeye karşılık bir de gelir
lazım elbet!
Akılsız, ahırdaki otu tatlı görür… Akıllı, ahırdaki hayvanın
nihayet kasap elinde telef olacağını görür, bilir.
Şu kasabın verdiği ot yok mu? Acıdır, acı! Kasap, o otu bizi
semirtmek, tartıda ağır gelmemizi temin etmek için veriyor.
Allah “Allah’ın verdiği rızıktan yiyin” dedi. Sen, buradaki
rızkı ekmek sandın, hikmet olduğunu anlamadın ha!
Allah’ın verdiği rızık, insan mertebesine göre hikmettir, O
rızık sonunda senin boğazında durmaz, seni öldürüp
mahvetmez.
Bu ağzını kapadın mı, başka bir ağız açılır... O ağız, sır
lokmalarını yer, yutar.
Bedenini şeytan aslanından kurtarabilirsin Allah sofrasında
nice nimetler yersin!
Ben bu sözü, Türklerin et yemeği gibi yarı pişmiş, yarı ham
bir hâlde anlattım. Sen tamamını Hâkim-i Gaznevî’den duy!
Gam ye de gam artıranların, seni derde sokanların ekmeğini
yeme; çünkü akıllı adam gam yer, çocuksa şeker!
Akıllı adam, şarabı üzümde görür... Âşık varı yokta bulur.
Geçen gün hamallar, sen alma, o yükü ben aslan gibi taşırım
diye birbirleriyle savaşıp duruyorlardı.
Neden? Çünkü o zahmette rahmet, o eziyette kâr
görüyorlardı da yükü her biri, öbüründen kapıyordu.
Nerde Allah’ın verdiği ücret, nerde o sermayesiz herifin
verdiği ücret?
Allah malı, adım adım cenazenin önünde gider, kabirde
sana gurbet arkadaşı olur.
Ebedî aşkla kapı yoldaşı olmak için ölüm gününe hazırlan
da şimdiden öl!
Bu birlikte âlem baka bulsun diye, Allah erkekle kadına da
birbirlerine karşı bir meyil verdi.
Her cüz’e de diğer bir cüz’e meyil verdi. İkisinin
birleşmesinden bir şey doğar, bir şey vücut bulur.
Toprak, bedenin toprağına “Dön geri, canı bırak, toz gibi
bize gel!
Sen bizim cinsimizdensin, bedenden, o rutubetli yurttan
kurtulup bize gelmen daha doğrudur” der.
Unsurların ipsiz, halatsız çekişleri yüzünden bedende
yetmiş iki türlü illet vardır...
Bu unsurlar, ayakları bağlı dört kuştur. Ölüm, hastalık ve
illet de onların ayak bağlarını çözer.
Her cüz’ü, kendi aslına arkadaş olmayı diler, ararsa ayrılıkta
kalan bu garip canın hâli ne olur. Var sen kıyas et!
Nur arayan gölgeler, nur zuhur etti mi yok olur.
Hac, Allah evini ziyarettir, ev sahibini ziyaretse erliktir.
Zaten her bilen kişi, aklen bilir ki hareket edenin bir hareket
ettiricisi vardır.
Sen O’nu gözünle görmüyorsun eserleri görünüyor ya...
Onlara bak da anla!
Beden de canla hareket eder: fakat canı göremezsin.
Göremezsin ama tenin hareketine bak da canı anla!
Yokluk küheylânı, ne de güzel bir buraktır... Yok, olduysan
seni varlık makamına götürür!
Kör bir deveye benzersin... Boynundaki yular seni yeder
durur; fakat sen çekeni gör, yuları değil!
Çekeni ve yuları görsen, senin için bu âlem aldanma yurdu
olmazdı.
Mal bağışlamanın gönülde yüz türlü nişanesi olur... İyi işin
yüzlerce alameti görünür!
Malını dağıtıp bağışlayan kişinin gönlüne o mal yerine
yüzlerce dirilik gelir!
Allah tarlasına temiz tohumlar ekilsin de sonra mahsul
vermesin… İmkân yok!
Kim, dostlarla düşer kalkarsa külhanda bile olsa gül
bahçesindedir. Fakat zamanede düşmanla düşüp kalkan, gül
bahçesinde bile olsa külhandadır!
Fakat birisine düşmanlıkta bulundun mu, ondan çekin...
Seni seven bir dostla görüş, danışacağını ona danış!
Hele şu “Bela” küpünün şarabı yok mu, öyle sarhoşluğu bir
gecelik şarap değil bu!
Ashabı Kehf, o şarabı içtiler de tam üç yüz dokuz yıl
akıllarını kaybettiler, ne mezeye el sundular, ne bir yere
kıpırdadılar!
Mısır kadınları bu şaraptan bir kadehçik içtiler de ellerini
şahrem, şahrem kesip doğradılar! Çünkü kendinden geçen
fânidir, kurtulmuştur... Ebedî olarak emniyet bucağında
oturur!
Sureti fânidir; o bir ayna kesilmiştir. O aynada başkalarının
yüzünden gayri bir şey görünmez!
Tuh der, tükürürsen kendi yüzüne tükürmüş olursun…
Aynaya vurursan yine kendine vurursun!
Orada çirkin bir suret görürsen, gördüğün de sensin… İsa
ve Meryem’i görürsen yine gördüklerin senden ibarettir.
İyi zamanda kork... O zamanı define gibi sakla, açığa
vurma!
Açığa vurma da sevgiye ansızın “bir bela gelip çatmasın...
Kendine gel de o gizlilik yerinde korka, korka yürü!
Hadis’te, abdest alınırken yıkanan her uzuv için ayrı dua
rivayet edilmiştir.
Burnunu yıkar, burnuna su çekerken gani Allah’tan Cennet
kokusu iste!
Abdest bozduktan sonra yıkanırken de okunacak vird
edilecek dua şudur: Ya Rabbi, sen beni bu pislikten arıt!
Rabb’im, ben pislikten derimi yıkadım, arıttım... İçimi de
hadiselerden sen yıka, arıt!
Herkes, gönlünün aydınlığı ve cilası nispetinde gaybı görür.
Kim, gönlünü daha fazla cilaladıysa daha ziyade görür...
Ona daha fazla suretler görünür!
Sen eğer bu arılık, Allah lütfu dersen, gönlünü arıtmaya
muvaffak oluş da onun vergisidir, onun lütfundandır.
Ayran içinde yağ nasıl gizliyse doğruluk cevherinde yalan
da gizlidir.
O yalanın, şu fâni tendir, doğrun da Allah’a mensup olan
can!
Yıllardır şu ten ayranı meydandadır da can yağı, onda fâni
ve değersiz bir hâle gelmiştir.
Nihayet Allah, bir elçi kulunu, ayranı yayığa koyup döven
birisini gönderir de.
Ben de bir ben gizli olduğunu bileyim diye sıfatla, hünerle o
yayığı döver.
Yağ, ayran içinde âdeta yok gibidir de ayran, varlık âlemine
bayrak dikmiştir.
Yağlanmamış, eskimemiş ayranın varsa dövüp yağını
çıkarmadıkça sakın harcama.
Bayraklardaki aslanın hareketi, gizli bir yelin varlığından
haber verir.
Yeller esmeseydi ölü aslan havada nasıl olurda hareket
ederdi?
Şu beden de bayraktaki aslana benzer... Düşünce, onu her an
oynatır durur!
Gündüzün doğan şu güneş yok mu? İç âlemini aydınlatan
güneşin doğusundaki bir kabuktur, onun bir kasidir ancak!
Kul, senden başka kimin huzurunda el kavuşturur? Dua da
Sen’den, duayı kabul etme de Sen’den!
Önce duaya meyil veren de Sen’sin… Sonradan duayı kabul
eden de Sen!
Evvel de Sen’sin, ahir de Sen. Bizse arada söze bile
gelmeyecek bir hiçin hiçi!
Mustafa, bunun için bize “Allah’ın zatından, pek
bahsetmeyin“ diye vasiyette bulundu.
Zaten Allah’ın zatını düşünmek, hakikatte zatını düşünmek
değildir ki!
Herkes, “bir perdeyle kapanmış, ulaştım sanmıştır ama
Allah sandığı, ancak kendi vehmidir.”
Bir karınca kâğıtta giderken kalemin yazı yazdığını görüp
kalemi övmeye başladı.
Gözü keskin olan başka bir karınca ben görüyorum dedi…
Bu hüner parmaklardan; parmakları öv.
Gözü ikisinden de daha iyi gören bir başka karınca dedi ki:
Ben, kolu överim; çünkü parmaklar, kolun fer’idir...
Böylece her biri, bahiste ileriye doğru gitti. Nihayet birazcık
anlayışlı olan ve karıncaların ulusu bulunan bir karınca dedi
ki: Bu hüneri, suret yapıyor sanmayın, öyle görmeyin! Suret,
uykuda ve ölümde bundan bihaberdir.
Suret, elbise ve sopa gibidir... Bu nakışları, akıldan, candan
başka bir şey yapamaz!
Allah, akıldan bir an inayetini kesti mi zekâ sahibi olan akıl,
aptallıklar yapar.
Bulut ağlamadıkça yeşillik nasıl güler? Çocuk ağlamadıkça
süt nasıl coşar?
Dünyanın direği bulutun ağlamasıdır.
Güneşin hararetiyle bulutun gözyaşı olmasaydı, beden ve
araz, nasıl olur da semirir, gelişirdi?
Bu hararetle bu ağlayış, temel olmasaydı şu dört mevsim
nasıl mamur olurdu?
Bu namaz, oruç ve savaş da inanışa tanıktır. Bu zekât,
hediye, bu hasedi bırakma da kendi sırrından haber vermedir.
İhsanda bulunmak, doyurmak, konuk davet etmek, ey
ulular, biz sizinleyiz, size doğru bir özle inandık demektir.
Fakat bu işleri riya ve tezvirle yaparsa o iki tanık, Allah’ın
adalet mahkemesine kabul edilmez.
Ey duaları, duadan önce duyan, muratları istenmeden veren
Allah, gönle her an yüzlerce kapı açarsın…
Yüzlerce akla, fikre fitne olarak kaş nun’unu, göz sad’ını
kulak cim’ini yazdın.
Hayal levhine göz, yanak, yüz ve ben gibi görülmemiş
harfler yazmaktasın.
Hâlbuki ben, yokluğa âşığım, var’a bakıp sarhoş olmam.
Çünkü yokluk sevgilisi, bence daha vefalıdır.
“Levh-i Mahfuz ve herkesin, günlük nasibi ne kadarsa o
levhten o kadarına akıl erdirir.”
Akıl, her sabah melek gibi o Levhi Mahfuz’dan bir ders alır.
Birçok naz vardır ki suç olur; kulu, padişahın gözünden
düşürür.
Nazlanmak, şekerden tatlıdır ama az çiğne, yüzlerce
tehlikesi vardır.
Niyaz yolu, emin bir yoldur. Nazı bırak da o yola düş!
“Lâ” kılıcı, Allah’tan başka ne varsa hepsini keser, silip
süpürür. Bir bak hele, Lâ’dan sonra ne kalır?
“İllallah” kalır, hepsi gider. Neşelen, sevin ey ikiliği yakıp
yandıran şiddetli aşk!
Canı olmayan bedeni istersen yağla, balla beslemeye kalk,
yine beyhudedir.
Bunu, bir günceğiz olsun dirilip bu canlar canının elindeki
kadehi alan, o şarabı içen bilir
Resul’ün (a.s.m.) “Ölümünü, ölmeden önce isteyen,
ölmemiş sayılır.
İyiyse iyiliğe ulaşmaya acele eder, kötüyse kötülüğünün
azalmasını diler.“
Gündüzün güneşte yok olan yıldızlar gibi Allah varlığında
yok olup kendisinden geçenler, hüner ve sanatlarıyla
şerlerinden emin olmuşlardır. Yok, olana tehlike olamaz.
Bir adam yokluğa erişir, kendisine yokluğu ziynet edinirse o
adamın, Muhammed gibi gölgesi olmaz.
Yokluk, benim iftiharımdır sırrına ziynet yokluktur. Bu çeşit
adam, mumun alevi gibi gölgesizdir.
Ey toprağı altına çeviren, bir başka toprağı da insanlar
babası yapan Allah!
Senin işin, eşyayı olduğu hâlde çevirmek, ihsan ve
lütuflarda bulunmaktır, benim işimse yanlışa düşmek,
unutmak ve hata etmektir.
Bilginle yanlışımı, noksanımı döndür. Ben, baştan aşağıya
kadar sümükten ibaretim, sen beni sabırdan hilimden ibaret
bir hâle getir.
Ey çorak toprağı ekmek hâline getiren, ey ölü ekmeği
canlandıran, can eden!
Ey şaşırmış cana rehberlik eden, ey yolunu sapıtmışı
Peygamber yapan!
Yeryüzünün bir cüzünü gök yaparsın. Yeryüzünün neşesini
yıldızlarla arttırırsın.
Kim bu âlemden bir abıhayat elde ederse ölüm, ona
başkalarından daha çabuk gelip çatar.
Kâinata bakan gönül gözü, görür ki “burada daima yeniden
yeniye bozulup düzelen şeyler var.
Şu ten hırkasının iğnesiz, ipliksiz dikilmesi ayan’ın
değişmesinden ve bakırı altın yapan iksirden başka“ bir şey
değildir.
Sen var olduğun gün, ya ateştin, ya yel yahut da toprak.
Eğer o hâlde ebediyen kalman mümkün olsaydı hiç sana bu
yücelik nasip olur muydu?
Allah seni değiştirdi önceki varlığın kalmadı. Onun yerine
sana daha iyi bir varlık verdi.
Böylece yüz binlerce varlığa büründün ki daima ikinci
varlık, ilkinden iyidir.
Bunları değiştiren Allah’tan gör de vasıtaları bırak. Çünkü
vasıtalara kapıldın da aslından uzaklaştın.
Nerede vasıta çoğalırsa ulaşma kaybolur gider.
Şaşkınlığın, her şeyi sebepten bilmendendir. Hâlbuki hayret,
sana o tapıya yol açar.
Bu varlıkları, yokluklardan buldun. Öyleyse neden
yokluktan yüz çevirdin?
O yokluktan ne ziyana uğradın ki varlığa yapıştın a yer
faresi!
Allah yoku var ve debdebeli gösterdi, varı da yokluk
şeklinde izhar etti.
Birisi, arif bir âlime “Biri, namaz da sesle ağlar, ah ederse
namazı batıl olur mu?” diye sordu. Arif âlim, “O yaşın adı,
gözyaşıdır. Fakat ağlayan ne görmüş, ona dikkat etmek gerek.
Eğer Allah iştiyakına düşmüş de bu yüzden ağlamış yahut
günahlarından pişman olmuşta ondan dolayı feryat etmişse
namazı bozulmaz, daha kâmil olur. Çünkü “Kalp huzuru
olmadıkça namaz, namaz değildir” denmiştir. Yok, bedenî bir
hastalıktan yahut oğlunun ayrılığından ağladıysa namazı
bozulur!
Çünkü namazın aslı, bedeni, oğlu terk etmek ve İbrahim
gibi oğlunu kurban edip Nemrut’un ateşine atılmaktırb
Namazın kemali için bu lazımdır.
Bu huylara bürünmek için Mustafa’ya (a.s.m.) da “İbrahim
şeriatına uy” ve “İbrahim’de sizin için uyulacak huylar,
sıfatlar vardır” diye emir gelmiştir.
İnanmışsan artık savaş safına gel ki senin meclisin
gökyüzündedir.
Yüzlerce ulaşma ümidiyle kalk, ey kul, mihrap önündeki
mum gibi dinel.
Başı kesilmiş mum gibi bütün gece arayıp isteme yüzünden
ağla, gözyaşları dök, yan dur.
Yemekten, içmekten ağzını yum, gök sofrasına koş!
Her an ümidini gökyüzüne bağla. Gökyüzü havasıyla söğüt
gibi titre.
O manevî rızıktan binlerce okka yemek yesen yine pak ve
tüy gibi hafif olarak gidersin. O yemek, sende ne yel yapar, ne
kulunç, ne de mide ağrısı verir. Az yersen karga gibi aç
kalırsın, çok yersen geğirmeye başlar imtilâ olursun.
Oruca sarıl, sabret, orucu terk etme, her an Allah rızkını
bekle. Çünkü o işi gücü güzel Allah, bekleyenlere hediyeler
verir.
Himmet sahibi misafir az yemek yerse sofra sahibi, ona
daha güzel yemek getirir. Yalnız yoksul ve nekes olan sofra
sahibi başka, ona söz yok. Kerem sahibi rızık vericiye karşı,
kötü zanda bulunma.
Peygamber; “Rükû ve secde varlık halkasını Allah Kapısına
vurmaktır!” dedi.
Kim o kapının halkasını döverse elbette ona devlet baş
gösterir. Dosta hayır zamanında da şükrederim, şer zamanında
da. Çünkü kaza ve kaderde beterin beteri var.
Mademki rızkı taksim eden o, şikâyet küfürdür. Sabır
gerekir. Sabır genişliğe ulaşmanın anahtarıdır.
Allah’tan başka herkes düşmandır, dost odur. Şu hâlde
dosttan düşmana şikâyetlenmek iyi bir şey mi?
Bana ayran verirse bal istemem. Çünkü her nimetin bir
gamı vardır.
Çalış çabala da sarhoş ol, nura ulaş, sözünden Allah nuru
aksın. Pekmez içinde ne kaynatılırsa pekmez lezzetini alır.
Havuç, elma, ayva ve ceviz pekmezde kaynatılsa hepsinden
de pekmez lezzetini alırsın.
Bilgi de nura karışırsa inatçı ve kötü kişiler bile bilginden
nur bulurlar.
Kullukta bulun da belki sen de âşık olursun. Kulluk bir
kazançtır ki amelle elde edilir.
Yokluktan baş gösteren her varlık, birine zehirdir, öbürüne
şeker.
Dost ol, kendi kötü huyundan ayrıl da zehir küpünden bile
şeker ye!
Farukî tiryak, ona şeker kesilmişti de onun için zehir, Faruk
‘a bir zarar vermedi.
Ey düşkünlere yardım eden Allah, medet! Medet bu iki
taraflı dileklerden!
Ben, gönlün hilesinden, düzeninden öyle perişan bir hâle
geldim ki feryada bile kudretim kalmadı.
Ey kerem sahibi, ey hilim sahibi, bu iki taraflı dilekten sen
bana aman ver.
Ey kerem sahibi, doğru yolun bir taraflı çekişi, iki yol
arasında tereddüde düşmekten hayırlıdır.
Bu iki yoldan da maksat sensin ama bu ikilikten adama
âdeta can çekişmesi gelir.
Bu iki yolla da sana gelmeye azmedilir amma savaş, asla
neşe meclisine benzemez dedi.
Bunu Kur’an’daki “Göklerle yeryüzü Allah emanetini kabul
etmekten korktular, çekindiler” ayetini oku da Allah’tan duy.
Bu ikilikte kalış, acaba şu mu iyidir hayırlıdır, yoksa o mu
diye tereddüde düşüş, gönülde bir savaş gibidir.
Tereddütte de bütün kudretiyle korku ve ümit birbirine
saldırır.
Bana bu tereddüdü, o makamdan verdin, kereminle yine
beni tereddütsüz bir hâle getir.
Bu derde uğratış niceye dek, yapma Ya Rabbi. Bana bir yol
bağışla, on yol verme bana.
Bu uygunsuz yükü sırtımdan al da iyi kişilerin bahçelerini
göreyim.
Uyanık olarak değil de Ashabı Kehf gibi uykuda olarak
cömertlik bahçesinde yayılayım.
Ey din Rabbi, sağıma da dönersem senin döndürmenle
döneyim, soluma da dönersem senin döndürmenle. ‘
Bütün âlem, kendi ihtiyarından, kendi varlığından sarhoşluk
âlemine kaçmaktadır.
Bu suretle herkes, şarap, çalgı gibi şeylere düşer de kendi
aklından bir an olsun kurtulmaya çalışır.
Herkes bilir ki bu varlık tuzaktır. İnsanın kendi ihtiyariyle
bir şeyi düşünmesi, bir şeyi anması, cehennemdir âdeta.
Onun için herkes varlığından, kendiliğinden geçme âlemine
yahut sarhoşluğa kaçar yahut da bir işe koyulup kendini
unutur.
Ne cin, zaman kaydının hapsinden kurtulabilir, ne insan.
İnsan, doğru yolu ancak Allah’tan çekinen kulun ruhunu,
göklerden Şeytanları kovan şehaplardan koruyan kuvvetle
bulabilir. Yok, olmadıkça hiç kimseye ululuk tapısına
varmaya yol yoktur.
Sen, bana şahdamarından daha yakınken, “ya” diye nasıl
sana hitap edebilirim? Ya, uzakta olana bir hitaptır.
Ben, kıskançlığımdan yanımdaki sevgiliyi gizlemek,
duyanları yanıltmak için dağlarda, çöllerde sana nida edip
duruyorum.
Bir körün Mustafa’nın (a.s.m.) evine gelmesi, Allah razı
olsun, Ayşe’nin körden kaçması, Resul’ün (a.s.m.) “Neye
kaçıyorsun? O seni görmüyor ki” demesi üzerine, Ayşe’nin
“O görmüyor ama ben onu görüyorum ya” demesi.
Fakat bende öyle bir kıskançlık var ki onu kendimden bile
kıskanır, kendimden bile gizlemek isterim.
Peygamberin “Ölmeden önce ölün” hadisi,
Dirilik istersen dostum, ölmeden önce öl.
İdris, böyle ölümle öldü de bizce cennetlik oldu.
Ölmedikçe can çekişmen, sona ermez. Merdiven
tamamlanmadıkça dama çıkamazsın.
Yüz ayak merdivenin iki basamağı noksan olsa dama
çıkmak isteyen çıkamaz, dama namahrem kesilir.
Yüz kulaç ipin bir kulacı eksik olsa kovaya kuyu suyunun
dolmasına imkân yoktur.
Akıl gemisi battı mı insan, bu gök kubbeye güneş kesilir.
Ey akıllı, fikirli er, sevgiliyi perdesiz görmek istiyorsan
ölümü seç, o perdeyi yırt.
Fakat ölür, mezara gidersin hani, o ölümü değil, seni
değiştiren, nura götüren ölümü seç.
Erkek, erkeklik çağına girdi, kendini bildi mi, çocukluk,
ölür gider; Rum diyarına mensup olur, zencilik kalmaz.
Toprak, altın, oldu mu topraklığı kalmaz. Gam ferahlık
hâline geldi mi insana keder verme dikeni yok olur gider.
Mustafa, bunun için ey surları arayan, diri olan bir ölü
görmek isterim dedi.
Canı, halkın canı gibi göçmemiş, bir duraktan bir durağa
göçe göçe ta son durağa varmış.
Birisini, yeryüzünde bu sıfatlara bürünmüş gezip duran bir
ölüyü görmek istersen, tertemiz Ebu Bekr-i Sıddık’a bak. O
doğruluğu yüzünden mahşere varmış, haşr olmuş kişilerin
ulusudur.
Bu âlemde Ebu Bekr-i Sıddık’a bak da haşri daha iyi tastik
et.
Muhammed de elde bulunan, görünüp duran yüzlerce
kıyametti. Çünkü o, her hakikati, her sırrı çözüp bağlama
yokluğuna hallolmuş hakiki varlığa ulaşmıştı.
Ondan kıyameti sorup dururlar ve “Ey kıyamet, kıyamete ne
kadar zaman var” derlerdi.
Birisi, o hakiki mahşer olan Peygamber’den haşri sordu mu
çok defa hâl diliyle “Mahşerden haşri soruyor” derdi.
İşte onun için o güzel haberler veren Peygamber, ey ulular
demiştir, ölmeden önce ölün! Nitekim ben de ölmeden öldüm
de bu sesi, bu şöhreti o taraftan aldım, getirdim.
Sözlerini de ölüm zamanı babanın oğla vasiyetleri say. İbret
al, acın. Bu suretle de buğz, haset ve kin, kökünden sökülüp
çıksın.
Yakınlarına, onlar ölünce nasıl yüreğin yanarsa o çeşit bak.
Gelecek şey gelmiştir, onları ölmüş say, sevdiğini ölüyor,
ölmüş, onu kaybetmişsin bil.
Garezler senin bu çeşit bakışına perde oluyorsa onları yırt,
at. Bunları yırtıp atamazsan acizim deyip kalma. Bil ki aciz
olanı bir acze salan var. Aciz, bir zincirdir. Birisi gelmiş, sana
o zinciri takmıştır. Gözünü açıp zinciri takanı görmek gerek.
Senin öğütlerine karşı kulağım sağırdı. Put kırıyorum diye
davadaydım ama put yapıyormuşum meğer.
Şu ölüm yıllardır davulcağızını döver durur da senin
kulağın vakitsiz ve yersiz, oynar! Fakat can verme çağında ah
ölüm dersin. Ölüm, şimdi mi seni uyandırdı?
Ölümün, nara atmadan boğazı yırtıldı sesi tutuldu; dövüle,
dövüle davulu patladı!
Sense kendini ince şeylere verdin, ince eleyip sık dokudun;
ne sesini duydun, ne davulunu! Fakat ölümün ne demek
olduğunu şimdi anladın işte!
Dirilme gününün gelmesine şart, önce ölmektir. Çünkü
dirilme, ölümden sonradır.
Ey güzel yardımcı, yok gören gözü varlığı görür bir hâle
getirmeye de kadirsin sen.
DİVAN-I KEBİR’DEN SEÇMELER
Hazırlayan: Bekir Şahin
DİVAN-I KEBİR
Divan; İslamî edebiyatta şairlerin yazdıkları kendi şiirlerini
alfabetik sırasıyla bir araya getirdikleri kitabın adıdır.
Divanlar şairlerin adıyla birlikte söylenirdi. Mesela Divan-ı
Bakî, Divan-ı Fuzulî, Divan-ı Hafız diye adlandırılır ve her
gazelin son beytinde muhakkak şairin adı geçerdi. Hz
Mevlana’nın Divanı’na; elli bine yakın beyti ihtiva eden çok
büyük ebatta bir kitap olduğu için Divan-ı Kebir denmekle
beraber, Divan-ı Şems-i Tebrîzî de denmiştir.
Hz. Mevlana’nın “Âşıklar Divanım” diye adlandırdığı bu
mübarek kitabı bazı araştırmacılar; “Şemsî” diye anarlar.
“Büyük Divan” anlamına gelen Divan-ı Kebir Hz.
Mevlana’nın heyecanla, gönül coşkunluğuyla söylediği ilahî
aşk şiirlerini toplayan kitabının özgün adıdır. Çoğunluğu
Farsça olmak üzere, Arapça, Rumca ve Türkçe şiirlerde yer
almaktadır.
Beyit sayısı altı ciltlik Mesnevî beyitlerinin toplamının iki
mislidir. Hâlbuki Divan-ı Kebir, en eski nüshaya göre 44834
beyittir. Rubaî’sindeki 353O beyit bunun dışındadır. Rubaî
beyitlerini de dâhil edersek, beyit sayısı elli bine
yaklaşmaktadır.
Mevlana Divan’daki birçok gazellerde Mesnevî hikâyelerini
özetlemiştir. Mesnevi’sindeki konuların birçoğu Divan’da da
geçmektedir. Divan ile Mesnevi üslup, ifade ve konu
bakımından aynıdır; yalnız bu iki eserde tarz ve vezin farkı
vardır.
Mevlana hem Mesnevi’sinde hem Divan’ında Horasan ilinin
halk Farsçasını kullanmıştır. Nasıl yaşayışında halktan
ayrılmamışsa sözü de özü gibi halkla birleşmiştir. Halktan
ayrı söz söylememiştir... O halkın kullandığı örfî mecazları,
atasözleri, onun şiirlerinde pek çoktur. Halk gelenekleri,
inançları onun şiirini ören ana temalardandır. Böyle olmakla
beraber, ”amiyanelik” hiç yoktur.
Mevlana gazellerinin sonlarında, kendi adı yerine hep
Şems-i Tebrîzî adını kullanmıştır. Nadir olarak bazı
gazellerinde, Selahaddîn-i Zerkubî adını anmış bazen de
“Hâmuş” lakabını kullanmıştır.
Bu durumu bilmeyenler, Divan-ı Şems-i Tebrîzî kitabında
bulunan şiirleri Şems’in yazdığını zannederler. Hz. Şems’in
şiiri yoktur, onun sadece Makalât isimli bir eseri vardır.
Zaten Mevlana, Şems ile buluşmamış olsaydı, o coşkun,
heyecanlı şiirleri içeren Divan-ı Kebir de meydana gelmezdi.
Nitekim Hz. Mevlana “Tebrizli Şems bana İskender gibi, taç,
taht, saltanat verdi de ben mana ordusunun başkumandanı
oldum” demiştir.
Şems Mevlana’da kendini gördü. Mevlana da Şems’te
kendini gördü, onlar birbirine ayna oldular. Birbirlerinin
hakikatini gördüler ve birbirlerine âşık oldu. Şems ne Hak’tır,
ne de Mevlana; her ikisi de birer kuldur, ancak arif bir şairin
dediği gibi, “Allah adamları hâşâ Hak değillerdir ama Hak’tan
da ayrı değillerdir.” Onun için Mevlana kendi şiirlerinde hep
Şems’i yâd etmiştir. Bu yüzdendir ki kitabı’nın adına “Şems
Divanı” denmiştir. Mevlana, Şems mahlasını kullanmıştır
amma, aslında Şems yoktur. Hak vardır. Çünkü Şems-i
Tebrizi bir bahanedir, asıl Allah sevgisi vardır.
DİVAN-I KEBİR’İN YAZMA VE BASMA
NÜSHALARINDAN BAZILARI
1. Eserin İsmi: Divan-ı Kebir
Yazarı: Mevlana Celâleddin Muhammed b. Muhammed el-
Belhi el-Konnevî
Bulunduğu yer: Konya Mevlana Müzesi No:68 (cilt l).
Cildi: 46.5x32 cm. Miklepli cildin dış kapakları
vişneçürüğü renk deridir. Dış kapaklar içi saz üslubunda
bezenmiş altın yaldız gömme bir şemseyle süslüdür. İç
kapaklar Açık kahverengi, sade deriyle kaplıdır. Eserin özgün
cildi değildir. 20. yüzyılda yapıldığı tahmin edilmektedir.
Yapraklar: 153 yaprak, filigransız, aharlı samani renktedir.
Her sayfada dört sütun ve 33 satır vardır. Kırmızı cetvelli yazı
kısmı (40x27.7 cm) nesih hatla yazılmıştır.
Ketebe: Bu cilde ketebe kaydı yazılmamıştır.
Tezhipler: Eserin başında, kimi yaprakların alt kısmındaki
boşluklarda levha (y. 3-4, 134, 267, 304); eserin başında ve
kimi yaprakların satır sonlarının boşluklarında oval şemse (y.
1-2, 137, 187); Divan’ın ilk satırlarının yazılı olduğu karşılıklı
iki sayfada levha ve çerçeve biçiminde (y. 5-6), satır
sonlarındaki boşluklarda madalyon (y. 41, 65, 287) ve satır
aralarında başlık (y. 30, 42, 64, 126) biçiminde yaklaşık her
yaprakta yukarda sözü edilen şekilde tasarlanmış tezhipler
vardır. Çok köşeli yıldızlar, altıgenler, kenarı dilimli iri
rozetler, hatayî çiçekleri, sarmal Rûmîler dolgu bezemeleri
olarak mavi, lacivert, yeşil, kırmızı, beyaz, altın yaldız
renklerle boyanarak kullanılmıştır. Bordürler lacivert zemine
birleşen altın yaldız Rûmiler ve beyaz çiçeklerle veya altın
yaldız geçme bantlardan oluşur.
2. Eserin ismi: Divan-ı Kebir.
Yazarı: Mevlana Celâleddin Muhammed b. Muhammed el-
Belhi el-Konevî
Bulunduğu yer: Konya Mevlana Müzesi, No:69 (cilt 11).
Cildi: 47x32 cm. Miklepli cildin dış kapakları koyu
kahverengi renk deridir. Dış kapaklarda hendesi tezyinatın
altınla zenginleştirildiği görülmektedir. Orta kısmına aletle on
iki kollu yıldızlar ve yıldızların kollarının uzantısı olan geçme
dar bantlar ve altı kollu küçük yıldızlarla, enli bordür geçme
bantlarla doldurulmuştur. Köşebentler yoktur. Gerek ana
motifin zemini gerekse bordürdeki geçmelerin zemini altın
kakmalarla bezenmiştir. Açık kahverengi renk deri iç kapaklar
rûmî ve stilize yapılarak mücellidin ismi yazılmıştır; “Amelü
Ebu Bekir el-Mücellidî el-Mevleviyyü’l-Hamevî” ibaresi
dikkat çekmektedir. Desenlerinin mükemmelliği altın yaldız
ve altın kakmalarıyla cilt dikkatleri çekmektedir.
Yapraklar: 173 yaprak. Kalın samani renk kâğıttır. Altın
yaldız ve kırmızı renk cetvelli yazı kısmı (39.2x26.9 cm)
nesih hatla, dört sütun üzerine otuz üç satır.
Ketebe: Y. 129 b: Evâhir-i Muharrem Cuma 77O’de (24
Eylül 1368) gazellerin buraya kadar olan kısmın istinsahı
bitmiştir. Y. 146 a. Bu Divan’ın yazılmasına 2 şevval 768 (l
Haziran 1367) tarihinde başlanmış, gurre-i Rebiü’l-ahir
770’de (13 Kasım 1368) Hasan b. Osman el-Mevlevi
tarafından istinsah edilmiştir. Y. 146 b. Bu sayfada tezhipli bir
daire içinde yerleştirilmiş kenarı dilimli yedi daire vardır.
Zeminleri altın yaldızla boyanmış her bir dairenin içine beyaz
sülüs hatla, eserin kimin için yazıldığını belirten sözler
yazılmıştır. Burada yazılanlara göre eser; büyük önder,
yücelik sahibi, Arap ve Acem önderlerinin büyüğü,
milletlerin vezirlerinin hası kalem ehlinin üstadı, cömert ve
nimet sahibi kişilerin önderi, kerem ve şerefliliğin meydanı,
iyilik ve yardımların en yücesini elinde bulunduran, iyi ahlak
ve güzel huyları kendisinde toplamış dinin ve dünyanın şerefli
büyüğü Ebu’l-meali Emir Satı el-Mevlevi b. el-merhum
Hüsamü’d Din Hasan’ın okuyup yararlanması için gurre-i
Rebiü’l-ahir 77O’de (13 Kasım 1368) yazılmıştır.
Bu tezhipli dairenin üst kısmındaki boşluğa divanî hatla bu
eserin miras yoluyla Müstencid b. Satı el-Mevlevi el-
Erzincani’nin eline geçtiği, Hüdavendiğar’ın mukaddes,
münevver, mutahhar türbesinde tam bir divan bulunmadığı
için bu kitabın âşıkların ve sadıkların türbede okumaları,
istifade etmeleri ve hayırla anmaları için vakfedildiği, ancak
bir başka yere nakledilmemesi ve çelebilerin, zaviye şeyhinin
bir başka yere nakletmemeleri; keza bir başkasına hediye
olarak vermemeleri ve bu Divan’ın Hazretin türbesinin vakfı
bilmeleri ve kınama ayetinden (Kur’an: 11/181) sakınmaları
ve değiştirmemeleri gerektiği, gurre-i Muharrem 812 (16
Mayıs 1409) tarihinde yazılmıştır. Aynı dairenin alt
kısmındaki boşluğa yine aynı divanî hatla Satı b. el-Hasan el-
Mevlevi’nin bu kitabın kâğıdını Şam’dan getirdiği, kâtip ve
tezhip ücreti, olarak 6000 dirhem harcamada bulunduğu,
kitabı okuyan gönül sahiplerinin ve âşıkların onu hayır dua ile
anmaları yazılmıştır.
Aynı sayfada, altta sayfa kenarında, son kelimeleri kesilmiş
olduğu için tamamı okunamayan iki satırlık divanî hatla
yazılmış yazıda, bir Mesnevi nüshasının yazılması için büyük
kıtada doksan beş tabaka kâğıt sarf edildiği sözleri ve 22
Cemâziü’l-evvel tarihi bulunmaktadır.
Tezhipler: Bir önceki cildin tezhipleriyle aynı tasarım.
Bazı Sayfalarında Bulunan Önemli Notlar:
a) Satı’l-Mevlevî’nin bu Divan’ın yazıldığı kâğıtları
Şam’dan getirdiğini, yazana, tezhibini yapana 6.000 dirhem
verilmesini, bunun da Yüce Allah’ın izniyle gönül
sahipleriyle âşıkların, mütalaa ile şeref buldukları zaman,
hayır dua ile anılmaları için kaydedildiğini yazmaktadır.
b) Divan-ı Kebir’in sayfa içinde bir Mesnevî nüshasının
yazılması için büyük kıtada 95 tabaka kâğıt harcandığı
bildirilmektedir.
c) 147 a-b yapraklarında Mevlana’nın Sultan Veled’in, Ulu
Arif Çelebi’nin doğum ve vefat tarihleri aynı tarz yazı ile
yazılmıştır.
3. Eserin ismi: Divan-ı Kebir.
Yazarı: Mevlana Celâleddin Muhammed b. Muhammed el-
Belhi el-Konevî
Bulunduğu yer: Konya Bölge Yazma Eserler Kütüphanesi,
BB 0000007059.
Özellikleri: Çaphane-i Danişgâh Tahran-1336O. Boy 306
s., Farsça
4. Eserin ismi: Divan-ı Kebir.
Yazarı: Mevlana Celâleddin Muhammed b. Muhammed el-
Belhi el-Konevî
Bulunduğu yer: Yusuf Ağa Yazma Eserler Kütüphanesi-
Konya -YY0000000680.
Özellikleri: 1. cilt. 253 Yk. 22 St. 506 S. 245x190-
185x12O Talik; sırtı meşin, siyah bez kaplı, şemseli,
ıstambajlı, şirazeli cilt içindedir. Farsça
5. Eserin ismi: Divan-ı Kebir.
Yazarı; Mevlana Celâleddin Muhammed b. Muhammed el-
Belhi el-Konnevî
Bulunduğu yer: Yusuf Ağa Yazma Eserler Kütüphanesi,
Konya YB0000008164.
Özellikleri: 1. Cilt. Tahran, 1336 O. Boy 306+28, Farsça.
6. Eserin ismi: Divan-ı Kebir.
Yazarı: Mevlana Celâleddin Muhammed b. Muhammed el-
Belhi el-Konnevî
Bulunduğu yer: Yusuf Ağa Yazma Eserler Kütüphanesi-
Konya -YB00010636/3.
Özellikleri: Tahran, Üniversite Matbaası, H. 1379, Orta boy
304 S. Sırtı Vinleks Bez kaplı, Şirazeli, Bedi az-firuzan Şen
tarafından tashih ve havasi edilmiştir. Arapçadır.
7. Eserin ismi: Divan-ı Kebir.
Yazarı: Mevlana Celâleddin Muhammed b. Muhammed el-
Konnevî
Bulunduğu yer: Konya Bölge Yazma Eserler Kütüphanesi-
BB 0000007058.
Özellikleri: Çaphane-i Darişğah Tahran 1337, O. Boy 302
Sf, Bez cilt, Farsça.
8. Eserin Adı: Divan-ı Kebir’den Parçalar
Yazarı: Mevlana Celâleddin Muhammed b. Muhammed el-
Belhi el-Konevi
Bulunduğu Yer: Süleymaniye-Hacı Mahmut Efendi-
003836.
Özellikleri: İran Edebiyatı k. 1 Tür: Kitap/Şekil: Basılı Dil:
Osmanlıca 25 s.
9. Eserin Adı: Divan-ı Kebir’den Parçalar
Yazarı: Mevlana Celâleddin Muhammed b. Muhammed el-
Belhi el-Konevi, 672.
Bulunduğu Yer: Süleymaniye-Lala İsmail- 000206.
Özellikleri: İran Edebiyatı k. 1 Tür: Kitap/Şekil: El Yazısı,
Dil: Farsça, 1–98 yk.
10. Eserin Adı: Divan-ı Kebir
Yazarı: Mevlana Celâleddin Muhammed b. Muhammed el-
Belhi el-Konevi.
Bulunduğu Yer: Süleymaniye- Darü’l-mesnevi (Şeyh
Mehmed Murad)-000234.
Özellikleri: İran Edebiyatı k. 1 Tür: Kitap, Şekil: El Yazısı
Dil: Farsça 1-731 yk.
11. Eserin Adı: Divan-ı Kebir
Yazarı: Mevlana Celâleddin Muhammed b. Muhammed el-
Belhi el-Konevi.
Bulunduğu Yer: Süleymaniye-Halet Efendi–000687.
Özellikleri: İran Edebiyatı k. 1 Tür: Kitap, Şekil: El Yazısı
Dil: Farsça 66O yk.
12. Eserin Adı: Divan-ı Kebir
Yazarı: Mevlana Celâleddin Muhammed b. Muhammed el-
Belhi el-Konevi.
Bulunduğu Yer: Süleymaniye-Lala İsmail-000714.
Özellikleri: Dil: Farsça 22–152 yk. İran Edebiyatı k. 1 Tür:
Kitap, Şekil: El Yazısı.
13. Eserin Adı: Divan-ı Kebir
Yazarı: Mevlana Celâleddin Muhammed b. Muhammed el-
Belhi el-Konevi.
Bulunduğu Yer: Süleymaniye-Hacı Mahmud Efendi-
003294.
Özellikleri: İran Edebiyatı k. 1 Tür: Kitap, Şekil: El Yazısı,
Dil: Farsça 51O yk.
14. Eserin Adı: Divan-ı Kebir’den Müntehabat
Yazarı: Mevlana Celâleddin Muhammed b. Muhammed el-
Belhi el-Konevi, 672.
Bulunduğu Yer: Süleymaniye-Hacı Mahmud Efendi-
003608.
Özellikleri: İran Edebiyatı k. 1 Tür: Kitap, Şekil: El Yazısı,
Dil: Farsça 37 yk.
15. Eserin Adı: Divan-ı Kebir
Yazarı: Celâleddin Rûmî, Muhammed b. Muhammed b. el-
Hüseyn el-Belhi, 672.
Bulunduğu Yer: Süleymaniye-Veliyüddin Efendi-1680
Özellikleri: İran Edebiyatı k. 1 Tür: Kitap, Şekil: El Yazısı,
Dil: Farsça 511 yk.
16. Eserin Adı: Divan-ı Kebir’den Muntehabât
Bulunduğu Yer: 06 Mil Yz A 2128 Milli Kütüphane
Yazmalar Koleksiyonu
Özellikleri: Her sayfada 15–18 satır 135 varak 215x16O-
160x65 mm. Rik’a. Dili Farsça, Türkçe. Sırtı kahverengi
meşin, kapakları yeşil kâğıt kaplı mukavva bir cilt... Eser;
Mevlana’nın Divan-ı Kebir’inden seçme şiirlerdir. Sırtı ciltten
ayrılmıştır. Satın alma; Ekrem Karadeniz; 1977.
17. Eserin Adı: Müntahabât-ı Divan-ı Kebir
Yazarı: Celâleddîn Muhammed b. Muhammed Kônevî
Bulunduğu Yer: 43 Va 1185 Kütahya Vahitpaşa İl Halk
Kütüphanesi
Özellikleri: Fars Dili ve Edebiyatı Farsça 180x125-
230x175 mm. 8O varak Her sayfada 21 satır Divanî Abâdî.
Kırmızı, sırtı bez mukavva cilt söz başı ilk yaprak l. mısra
yırtılmış. Mevlevihane Kitaplarından.
18. Eserin Adı: Divan-ı Kebir
Yazarı: Mevlana Celâleddin Muhammed b. Muhammed el-
Belhi el-Konevi.
Bulunduğu Yer: Vatikan, Bibliotya Vatikana
Özellikleri: 130-17O yk. Selçuklu nesihi 13 yüzyıl sonuna
doğru yazılış tarihi yoktur.
19. Eserin Adı: Divan-ı Kebir
Yazarı: Mevlana Celâleddin Muhammed b. Muhammed el-
Belhi el-Konevi.
Bulunduğu Yer: Dublin-chester-beattyy library
Özellikleri: 309 yk. Selçuklu cilt 13. yüzyıl sonları.
Abdülbaki Gölpınarlı merhumun seçtiği, manzum olarak
dilimize çevirdiği şiirler de 1980 senesinde Gözlem
Yayınevince yayınlandı, bu kitabın adı Bugünün Diliyle
Mevlana’dır. Divan-ı Kebir’den yabancı dillere de tercümeler
yapılmıştır. Prof. Dr. Annemaria Schimmel tarafından
Almancaya manzum olarak elli altı gazel tercüme ve
neşredilmiştir.
Divan-ı Kebir’den, Rusça ve Japoncaya kadar birçok dünya
dillerine seçme ve tercüme yapılmıştır. Tercümeler her geçen
gün artmakta, “seçmeler” tarzında yapılan yayınlar
çoğalmakta ve okuyucular tarafından da ilgi görmektedir.
Mevlana Divan-ı Kebir’deki şiirlerini İslamî edebiyattaki
nazım şekillerinden olan gazel şeklinde söylemiştir. Bilindiği
gibi gazel, konu olarak lirik aşk şiirlerini ele alır.
Konuları:
Divan’ın hemen hemen tamamını gazeller ve rubailer
oluşturur. O klasik manada; ilahî aşkın nitelendirildiği gazel
ve rubai üstadıdır.
Çeşitli yer ve zamanlarda, özellikle sema sırasında
duygularını irticalen dile getirdiği şiirler “Kâtib-i esrar”
denilen özel kâtipler tarafından anında kaydedilerek aruz
bahirlerine göre düzenlenmiştir.
Mevlana’nın gazelleri, aruzun 21 ayrı bahrinde söylenmiş
ve 21 ayrı divan oluşturulmuştur. Gazellerin sonunda yer alan
iki bine yakın rubai ise ayrı bir rubailer divanı olarak telâkki
edilebilir.
Mevlana, gazellerinin büyük çoğunluğunu Şems olmak
üzere az sayıda Selahaddin-i Zerkûb ve Hüsameddin Çelebi
için söylemiş ve çoğunlukla “Şems”, bazen de “Selahaddin”,
“Hüsameddin” mahlaslarını kullanmıştır. Ayrıca gazellerinin
bir bölümünde de “Hâmûş” (suskun) mahlasını kullanmıştır.
Allah’a duyulan aşkı, döneminin özelliklerine uyarak şiir
hâlinde yansıtan Mevlana, Şems başta olmak üzere, bağbahçe,
gül-bülbül, âşık-maşuk, deniz-damla, mey-saki gibi
sembollerle ilahî aşkı hep ön planda tutmuştur.
Mevlana bu tarzdaki gazellerinde, Mesnevi’sinde olduğu
gibi Allah’a kavuşmadan gönlünün huzur bulamayacağını,
ilahî aşkı yazmada aciz kalıp kaleminin kırıldığını, bu
dünyanın bir balçıktan ibaret olduğunu, çok yemenin menzile
ulaşmada engel teşkil ettiğini, aşkın akla olan üstünlük ve
yüceliğini, nefsin kötülüğünü, miskin miskin oturan insanların
bu tembellikleriyle maksada (ilahî aşk) ulaşamayacaklarını,
gecelerin uyumakla değil de aşk ve ibadetle geçirilmesi
gerektiğini son derece vurgulayıcı olarak dizelere döküp hem
lafız hem de mana ustalığını gösterdiği gibi, okuyanı eğitmeyi
de ihmal etmez. Bu bakımdan Mesnevi’de olduğu gibi
şiirlerinde de didaktik bir üslup hâkimdir.
Bazı şiirlerinde de gazelin ruhundan farklı olarak sosyal
konulara girer; rüşvet yiyen kadıları eleştirir; yalancı şeyhleri,
yobaz bilginleri menfaatçi ve aşağılık olarak nitelendirir;
pazaryerlerinden, düğün âdetlerinden, sokakta oynayan
çocuklardan, zulmete direnişten, özgürlükten bahseder.
Mevlana bu tarz şiirleriyle de âdeta döneminin toplumsal
olaylarını ve konumunu bizlere yansıtmıştır.
Mevlana, bazen de karşılaştığı olaylarla ilgili fikirlerini
şiirlerine yansıtır ve olayın içeriğine göre yine etkileyici bir
üslubu tercih eder.
Mevlana rubailerinde de şiir sanatları bakımından son
derece başarılı olmuş; iki bine yakın rubaisinde gazellerinde
olduğu gibi ilahî aşkı ön plana çıkarmış ve yukarıda geçen
konuları işlemiştir.
DİVAN-I KEBİR’DEN SEÇME SÖZLER
• Allah, kuluna; “Ey kulum! Dön, yine kapımıza gel,
kulağını gaflet kir ve pasından temizle, göklerden gelen;
‘Haydi, artık orada durmayın gelin’ sesini duy!” diye
buyuruyor.
• Ey zavallı, ne zamana kadar, dünya dikenliğinde yalınayak
koşup duracaksın? Biz, öteki âlemde, gül bahçelerinin
kapılarını senin için açtık.
• Canı ben yarattım ama ona bir de dert verdim. Derdini
veren, elbette onun dermanını da verir.
• Ey ölüler arasında yaşayan diri oğlu diri! Ölülerin kokusu
ile nasılsın? Ne hâldesin? Şu yaşayan ölüler, şu pis kokular,
senin içini sıkmıyor mu? Seni iğrendirmiyor mu?
• Sen gaflet içinde yaşayan, karıncalar gibi kaynaşıp duran
insan kalabalığının hepsini ölü sanma! Bu dünya da öbür
dünya da insana hayat veren ebedî ve ezelî dirilerle dopdolu...
Fakat onları görecek göz nerede? Sen şimdi, üç beş günlük bir
dünya hayatına kanarak dünyayı ebedî hayata değişme,
bizden ayrılma!
• Koşa koşa şarkılar söyleyerek güzel kokular yayarak
gelen, ilkbahar rüzgârı soğuk havaları kovar, dünyayı
neşelendirir, güldürür.
• Onun verdiği sevgi ile birçok yılanlar birbirine dost olur.
Gül dikenle barışır. Allah lütfu ile dünya bahçesini güllerle,
çiçeklerle süsler, ihtişamlı bir saray hâline getirir.
• Her fidanın sırrı dipten baş verir, yücelir. Göklere doğru
yükselen, boy miraç eden ağaçlar, sanki bahçelerde göklere
merdivenler koymuştur. Sanki duygulu insanları miraca davet
etmektedirler.
• Kuşlar ve bülbüller dallara konmuşlar da görevlerini icra
ederler. Rızklarını da Allah’ın gizli hazinesinden alırlar.
• Şu yapraklar dil gibidir. Meyveler gönle benzer. Gönüller
olgulaşınca diller aşka gelir, aşk hakkında anlamlı sözler
söylerler.
• Allah’tan vahiy geldi. Can kulağınızla işitin. Çünkü can
kulağı açık olana, Allah hakikati gören göz ihsan eder.
• Kıyamet günü sana der ki; “Ben, sana nefsanî arzularını
ayakaltına al!” dememiş miydim? İşte nefsini terk ettin ve
dostunu buldun.
• Eğer sen, insan gibi yaşarsan, sadık bir kişi olursan, can
kavuşma evine girer. Sadıklardan değilsen, seni atlaslara,
giyinmeye, kuşanmaya çeker götürür.
• Dünya hayatında başına gelen belalara, cefa dikenlerine
katlan! Çünkü çektiğin acılar, sıkıntılar seni dikenlerden alır
da güllere kavuşturur. Reyhanların, yaseminlerin bulunduğu
gül bahçesine ulaştırır.
• Dost hatırına düşmanların lanetini, hakaretini, küfürlerini
şerbet gibi iç! Çünkü bu lanetler, hakaretler, küfürler, seni
lütuflara, senalara, yüksek derecelere ulaştırır.
• Sabır nedir ki: Sabır Kafdağı kadarda olsa ayrılık güneşi
ile erir yok olur gider.
• İster bana inan, ister inanma da; “İş böyle değil!” de!
Vefanın paklığına yemin ederim ki: “Ben senin aşkında
vefalıyım.”
• Eğer sana karşı duyduğum derin sevgiden çok söz ettimse
beni kınamayın; belki hâlimi anlarsınız, merhamete gelerek
bana acırsınız diyerek bunu yaptım.
• Benim içimde sevgi tenceresini kaynatan kor ateş var ki; o
ateş, gökyüzüne düşse gökyüzünün tavanını bile yakar, delik
deşik eder, çökertir.
• Gök kubbeye, asırlardan beri, güneşten ve onun ateşinden
bir zarar gelmemiştir, güneş onu karartmamıştır. Ama gök
kubbe benim ateşime dayanamaz.
• Dertli gönlümden öyle bir kan ırmağı akmaktadır ki onun
nereden nereye aktığından ben bile bilemiyorum.
• Irmağa; “Ey ırmak akma!” mı diyeyim? Onunla nasıl başa
çıkılır? Haydi, sen deniz kenarına git de denize; “Ey deniz,
coşma, dalgalanma, köpürme!” de; deniz seni dinler mi?
• O bir çimendir. Kıyamete kadar onun gülleri açılsın,
solmasın. O bir eşsiz güzeldir. İki dünya da onun çehresine
feda olsun.
• Güzellerin emîri, sabahleyin erkenden salına salına ava
çıkıyor. Onun bakışlarının oklarına gönlümüz av olsun.
• Ben onu görünce zahitlik kapısını kırdım. Günah işlemeye
karar verdim. O bana inkisarda bulundu da; “Git!” dedi.
Dilerim zamanın kararsızlıkla geçsin.
• Onun duası kabul edildi. Ben bir sevgiliye düştüm, şimdi
bende ne karar kaldı. Ne gönül! Sevgili, bizim kanımıza
susamış, Allah yardımcısı olsun.
• Bizim bedenimiz, aya benziyor, aşk yüzünden eriyor,
tükeniyor. Gönlümüzde sanki Zühre’nin cengi, teli kopsun da
takılmasın.
• Sen ayın eriyişine, tükenişine bakma, darılma. Sen
sevgilinin bize verdiği gamın tatlılığına bak! Dilerim bana
verdiği gamın biri, bin olsun!
• Seher vakti herkes uykuda iken, mutluluk geldi, beni üç
defa öptü. Allah’ın lütfuna ve inayetine erdim. Bu seher vakti
mübarek olsun.
• Ey gönül hatırında mı? Dün gece rüyada ne görmüştün?
Ne görmüştün ki bu seher vakti mutluluk geldi. Bana bir kapı
açtı.
• Yoksa rüyada şunu mu görmüştün: Ay göklerden
yeryüzüne inmiş gelmiş, yücelere, gökyüzünün üstüne çıkarıp
bırakmış.
• Gönlü, onun yolunda, onun ayaklarının altına harap,
perişan bir hâlde yıkılmış gördüm. İşte şu an başıma bu
mutluluk geldi.
• “Ben çok mesrurum, ben çok mutluyum!” diye şarkı
söylemekteyim.
• Aşk ile gönlümün arasında çok olaylar geçti. Şimdi
onların hepsi de azar azar hatırıma geldi.
• Görünürde aşk benden doğmuş görünüyorsa da sen buna
inanma, işin gerçeği şudur; Aşk benden doğmadı, aşk beni
doğurdu. Ben aşkın çocuğuyum.
• Ey sıfatları zahir, zatı can gibi gizli olan Allah’ım! Sen’in
zatına yemin ederim ki benim bütün dileğim, arzum, ancak
Sen’sin, ben Seni seviyorum, Seni istiyorum, başkasını değil!
• Senden daima, bana gizli iltifatlar, gizli öpücükler
gelmede, fakat ben, et ve kemikten bir yığın olan şu beden
perdesinin ötesindeyim. Beni kim öpüyor kendini bana kim
öptürüyor? Bu hâlleri göremiyorum, bilemiyorum.
• Sevgilim, bana lütuflarda bulunmasa öpücük vermese de
bana hakaret etse de ben yine memnunum, yine hoşum.
Efendim ile benim aramda hadiseler var. Beni severde, bana
söver de kim ne karışır? Kime ne?
• Allah’ım, bana acımaktan vazgeçme, yoksa yokluğa
düşerim de; “Aman bana yardım edin, fena hâldeyim!” diye
feryada başlarım.
• Aksaya aksaya yürü! Çünkü bu yolda yürüyenlerin hepsi
de topal. Ayağına bir sargı sar da eğri büğrü, başını titrete
titrete, ayağını sürüye sürüye yol al.
• Ay yüzlü gibi güzel birisiysen, yüzüne safran sür, sarart.
Güzelliğini sakla! Şayet güzel yüzünü gösterirsen, seni
çekemeyenler çok olur, hırpalanırsın.
• Aklın başında oldukça uzlaş, dost ol, iyi geçinmeye bak!
Ama sarhoş oldun mu ne olursa olsun, çünkü herkes senin
huysuzluğunu sarhoşluğa verir.
• O söylediğin sözleri bir kere daha söyle, ben onları
unuttum. Ey ay yüzlü sevgili, Allah seni selamete ulaştırsın!
• Allah seni selamete ulaştırsın, bütün günlerin hoş geçsin.
Ey nefesi ölüleri dirilten, Allah seni selamete ulaştırsın!
• Biz, senin güzelliğinden bir şey dilenmek için çok
uzaklardan gelmişiz. Ay nurlu yüzünden nurlar saçar,
cömertliklerde bulunur. Onun âdeti böyledir. Sen de bir ay
yüzlüsün; yüzünün nurundan Allah rızası için bize de ver.
• Biz sufiler senin mahallene geldik, sana geldik, Allah
rızası için yüzünün güzelliğinden bize azıcık bir şey ver
susuzuz senin ırmağından başka bir yerde tatlı su yok,
testilerimizi de yanımızda getirdik.
• Ey Allah’ım, güneş de ay da gökte, akıl da bize göre
yücedir, değerlidir, zengindir. Fakat senin yanında hepsi de
fakir ve yoksuldurlar.
• Bu dünyada yaptıklarımızdan dolayı, gönlümüzde
yüzlerce davul çalınıyor, kıyametler kopuyor. Yarın, yani
ölünce davulların gümbürtülerini duyacağız.
• Bugün gaflet, kulağımıza pamuk tıkanmış, göze de
hakikati göstermeyen perde çekilmiş. Bu yüzden, biz, sevda
vesvesesine kapılmış ve yarının gamı ile endişesi ile çırpınıp
duruyoruz.
• Aşk ile kavuşma zamanı yakınlaştı, bu sebeple kendine
çekidüzen ver, buluşma günü için makyajını tazele.
• Bizim ölümüz, her ne kadar sana matem olursa da aslında,
sevgili ile buluşma vakti olduğu için bizim en neşeli, en mutlu
anımızdır.
• Çünkü bu dünya, bizim zindanımızdır. Zindanın harap
oluşu, yıkılışı, zindandakileri sevindirir. Yani bizim
bedenimiz, ruhumuz için bir zindan kesilmiştir. Ölüm, bedeni
yıkınca ruh zindandan kurtulacak, Hakk’a kavuşacaktır.
• Aklını başına al da fâni dünya zindanında kimsede vefa
arama! Bu dünyanın vefası bile vefasızdır!
• Ey vefalı kişi, gel, gel, daha yakına gel! Beni, benliği, bizi,
bizliği bırak! Acele et zaman geçmeden gel.
• Gel daha yakın gel! Biz’den, ben’den vazgeç, gel, gel.
Sen’lik ve biz’lik yok oluncaya kadar gel. Ne “sen” kalasın,
ne de “biz” kalalım!
• Kibri ve kendini beğenmeyi bırak da yere göğe sığmayan
o büyükler büyüğüne gönlünde yer ver!
• Cenab-ı Hak, Kalu belada “Ben sizin Rabb’iniz değil
miyim?” diye buyurdu. Sen de ona; “Evet, Rabb’imiz
Sen’sin!” diye cevap verdin.
• Evet, sözün şükrü nedir? Yani o emri nasıl yerine
getireceksin? Bu dünyada, şikâyet etmeden, Hak’tan gelen
belalara, ıstıraplara sabretmektir. Ses çıkarmamaktır.
• Belanın bir sırrı da; “Ben fakirlik ve yokluk dergâhının
kapısını çalıyorum” demektir.
• Sen, benliğinden kurtul, toprak ol, ayakaltına seril de
toprağından otlar bitsin. Ot gibi benliği üstünden atar,
kurursan hoş bir şekilde aşk ateşine yanarsın.
• Senin yanışınla meydana gelen kül, toprak, kimya gibi
dertlere deva olur.
• İlletlerle, nefsanî arzularla dolu olan hayvanî ruhunu ona
ver de sonsuz olan, hoş olan gerçek ruha ulaş!
• Her an gökyüzünden gönüllere şöyle vahiyler gelmede:
“Ne zamana kadar, tortu gibi yeryüzünde çöküp kalacaksınız?
Göğe yükselin, göğe yükselin!”
• Ancak tembel olanlar, ağırcanlılar şarap tortusu gibi dibe
çökerler. Tortudan kendini kurtaran, arınan, temizlenen ise
küpün üstüne çıkar.
• Hemen balçığı, çamuru karıştırma! Suyunu bulandırma da
arınsın. Tortun aydınlansın ve derdine derman bulunsun.
• İnsanda şule gibi bir can var. Fakat onun dumanı,
nurundan daha fazla. Duman haddini aşınca gönül evinde
bulunan Hakikat nuru görünmez olur.
• Gönül evindeki dumanı azaltır, günah kirlerinden
arınırsan, senin nurun ile her iki dünyayı da aydınlatır.
• Bulanık bir suya bakarsan, orada ne ay görebilirsin, ne de
gök! Hava kararınca güneş de gizlenir, ay da!
• Kaba yel esince havayı tertemiz eder. Bu yüzdendir ki
sabahın erken saatlerinde seher yeli eser. Âdeta dünyayı
cilalar, parlatır.
• Alıp verdiğimiz nefes de gönüldeki sıkıntıyı, derdi
temizler, âdeta insanın içini cilalar. İnsan bir an bile nefes alıp
veremezse varlığına yokluk gelir çatar.
• Bu dünyada garip olan ruh, mekânsızlık âleminin özlemini
çeker. Hayvan yapılı nefis ise bilmem ki ne diye şu dünya
otlağında otlar durur? Geldiği yeri unuturda dünya kirleri için
çırpınır durur.
• Canı parlattın ama ona cefalar verdin, onu deliye,
divaneye çevirdin. Bazen onu yalnızlığa âşık ettin. Bazen, bir
güzel yüzlünün peşinde koşturdun, üryan düşürdün.
• Bazen top olduk, çomağın eğri ucuna uyduk, onun önünde
başı dönmüş bir top gibi kâh neşeye, eğlence yerine, kâh
belaya, cefaya, derde, ıstıraba doğru yuvarlandık durduk.
• Bazen gaflet uykusuna daldırırsın, bazen sebeplere doğru
sürersin, bazen de yokluk çölünde bizi süründürürsün.
• Bazen yüksek mevki, altın taç sevdasına düşürürsün.
Bazen de tutar başa topraklar saçarsın. Bazen kendini kayser,
padişah sandırır, bazen de yoksullar gibi yamalı hırkalara
büründürsün.
• Kâh diken olur, kâh gül! Bazen sirke olur, bazen şarap;
kâh davulcu olur; davul çalar, kâh davul olur, tokmaklar yer.
• Bazen acayip bir ağaç gibi elma verir, bazen kabak
yetiştirir. Bazen zehir verir bazen şükür; bazen dert verir,
bazen derman.
• Hayat ne acayip bir ırmaktır ki bazen su olur, bazen kan;
bazen lal renkli şarap kesilir, bazen süt; bazen de şifalar veren
bal.
• Bazen çeşitli renklerden sıyrılır. Hz. İsa’nın küpüne girer,
bir renge bürünür böylece bazen “Allah’ın boyası” meydana
çıkar. “Allah dilediğini yapar.”
• Hz. İsa’nın bir küpü varmış. Oraya atılan kumaşlar çeşitli
renklerde de olsa tek renk olarak çıkarmış. Bu “Allah
boyası”dır... Canım mana helvası istiyor, helva! Helva vadini
yarına bırakma!
• Bu mana helvası ne de güzel, sıcak, hoş; onun kokusu her
an yücelerden ötelerden geliyor.
• Sen bu mana helvasını ağızla yiyemezsin, bu sebeple, incir
gibi ağzını kapa da o nefis hoş kokulu, sıcak helvayı gönülden
ye; ona dudaklarını, elini değdirme.
• Bu helva, dünyada yapılan helvalardan değildir. O
taraftandır. Onu görünmez el pişirmiştir. O eldendir. O helva,
o görünmez âlemde süt içti, hurma yedi de tatlılaştı. Bu
yüzden o, ötelerin helvası oldu.
• Biz hepimiz Akl-ı küll’ün oğullarıyız. Bu sebepten de
ötelerden “Ey babasının canı!” diye sesler gelip durmadadır.
• Sevgilinin dudağından anlatılamaz zevkler duyarak mest
olmak istiyorsan, dudağını her öpüşe verme, kirlenme, her
yemeğe onu bulaştırma!
• Böyle yap da senin dudağından başkasının kokusu
gelmesin; o dudaklar yalnız ve yalnız aşk kesilsin. Lekesiz;
hiçbir dudağa dokunmamış, tertemiz kalsın da eşsiz bir hâle
gelsin.
• Şunu iyi bil ve ibret gözü ile bak da gör ki: kadim olan,
evveline evvel olmayan Allah’ın nurundan başka ne varsa
hepsi de bir mezbelede bulunan kokmuş pislikten ibarettir.
• Sen, manen kirlenip pislik olunca, kutsallığın, takdisin
üstünlüğünü, manevî tadını ne bilirsin? Aklını başına al!
Pislik olmaktan kurtul, yüceler safına gir.
• Hz. Musa Firavun’un nimetinden elini çekti. Ağzını yıkadı
da Allah ona nurlu el ve kerem denizini bağışladı.
• Kendine gel, gözünü kapa ki o göz, pek kıskançtır. Aklını
başına al, madeni boş tut ki senin için hazırlanmış bir mana
yemeği var!
• Varlık, benlik karanlıklarından bir adım bile dışarı atsan,
kendini kurtarsan yokluk ab-ı hayatını içer, Hızır gibi
sonsuzluğa kavuşursun.
• Adım adım yürü, manevî pisliklerini, günahlarını üstünden
at ve aşkla bir hamle yap da mekânsızlık âlemine gel!
• Eğer sen benlikten kurtulur, benliğini yok edersen, ona
kavuşursun; o zaman sen bir dertken deva olursun da bütün
yaralara merhem kesilirsin.
• Kamış, şekerle dolu olursa ses vermez; eğer sen kamış
değil isen; içini kötü duygulardan, benlikten temizlemiş,
boşaltmış isen, dudağını, ney üfleyenin dudağına korsun.
Manevî şekerler emersin.
• Her iki dünyadan gönlünü çekmiş, kurtarmışsan, bu
cihanın isteklerinden vazgeçmişsen, kendi benliğini de
varlığını da yok etmişsindir.
• Cenab-ı Hak; “Ben gizli bir hazineydim, bilinmeyi
istedim” diye buyurduğu için ad mananın mazharı oldu. Onun
için kalp gözleri açık olan arifler, mana üzerinde dururlar da
adlara önem vermezler. Gölgeyi değil, gölge düşüreni
düşünürler.
• Sen, sevdaya doymuş bir âşık gördün mü? İçinde
bulunduğu, denize doymuş bir balık gördün mü?
• Eğer ağaç hareket etseydi, ne testere eziyetini çeker, ne de
çeşitli yerlerde kesilir, biçilir, cefalar çekerdi.
• Eğer güneş ve ay, dönüp durmasalardı, sağır kayalar gibi
oldukları yerde durabilselerdi, ne güneş ışık saçarak dünyayı
aydınlatır, ne de ay geceleri hoş nurlar saçardı.
• Deniz suyu yolculuğa çıktı. Önce buhar hâlinde havaya
yükseldi, orada bulut oldu. Acılıktan kurtuldu, helvaya döndü.
• Hz. Muhammed miraç gecesi Burak’a bindi, yola çıktı.
Hakk’a manen yaklaştı, yakınlaştı, makamını buldu.
• Her zerre; “Sabır sıkıntı’nın anahtarıdır!” “Şükür de
Allah’tan razı olmanın anahtarıdır!” diye çığlık atar.
• Mademki sen Yusuf olmaya talipsin, öyleyse kuyuya
atılmaktan, zindana sokulmaktan kurtulamazsın. Sen kahır
zehrini şeker say!
• Eğer sen “Ekber” dediğin o büyükler büyüğünün kuluysan
bu büyüklere yakışır şekilde gel! Kendine çeki düzen ver!
• Ne diye altın arıyorsun? Kendi bakırını altın et! Altın
olmuyorsa gel o gümüş bedenliye!
• Melek sıfatlarına mahremsen, melek gibi erkeklikten de
dişilikten de münezzeh ol da öyle gel!
• Yolculukta gönül sıfatını elde ettinse gönül gibi ayaksız
gel, başsız gel!
• Biz “biz”siz kalıyoruz da her zaman, mutluyuz. Bu
sebeple daima “biz”siz olalım, “biz”siz kalalım.
• Kapıların hepsi de yüzümüze kapanmıştı. Biz, bizden
kurtulunca, kapıların hepsi de açıldı.
• Fâni olan devlet, zenginlik, varlık hiç beni aldatabilir mi?
• Allah’ım! Bitmez, tükenmez cömertliğinle bana hesapsız
mülkler versen, ne kadar gizli hazinelerin varsa onları önüme
koysan, ben candan secde ederek derim ki: “Ey Allah’ım!
Benim için senin aşkın bütün bunların hepsinden daha
değerlidir.”
• Halk gece olunca uykuya dalar. Âşıklar ise Allah’a
yalvarırlar, dua ederler, âdeta onunla söyleşirler.
• Âşık olanın gözüne uyku girer mi? Çünkü âşık gönlünün
derdini, çektiği acıları sevgilisine söylemek için yalnızlık
ister, geceyi bekler, gecenin karanlığında gizlenir.
• El, ayak bir derde duçar olunca, elin ayağın senin için bir
yılan olur.
• Köpeğe bile ekmek verilince önce koklar sonra yer! Sen
köpek değilsin! Sen aslansın. Ekmek için bu kadar
uğraşmana, didinmene, değer mi?
• Yıldızlar göğün etrafında döner. Çünkü cins cinsi ile
anlaşır, onunla huzura erer.
• Kaza ve kaderin oyunlarına karşı hiç kimsenin hilesi kâr
etmez…
• Ey âşık! Vakit geçirmeden âşıklar evine dön gel! Çünkü
aşksız ömür geçirmek, ömrü boş yere harcamaktır.
• Beden helva yiyince helaya gider. Fakat can helva yiyince
arşa yükselir.
• Ben onun güverciniyim. Beni kovsa bile evinin damının
çevresinden başka nereye uçabilirim?
• Yeter artık, sözü bırak da duaya başla! Hz. İsa bile
dördüncü kat göğe dua ile çıktı.
• Dikkatle etrafına bakarsan görürsün ki Allah çok
zengindir. Herkes ona nazaran fakir, herkes kederli, dertli,
herkesin suratı asık. Hayat şartları herkesi perişan etmiş, boş
yere kavgalar hayatı zehir etmiş; zengin ve neşeli gördüğün
insanların yüzleri gülüyor ama hırslarından içleri kan ağlıyor.
• Dünya nimetlerinin sarhoşluğu ile kendimize hayatı zehir
ettik ve binlerce kuyuya düştük. Ancak onun aşkı bizi bu
kuyudan kurtarır.
• Bulut nasıl gülü, gül bahçesini sularsa rebap da gönüller
gıdasıdır, ruhlar sakisidir.
• Şehvet peşinde koşanlara, aşktan pek söz açma! Çünkü
onlar, korku ve ümit arasında yaşamakta, sevap ve günah
hesabıyla uğraşmaktadırlar.
• Önce Hak’tan ayrıldık buraya geldik. Fakat biz hâlden
hâle girerek döne dolaşa yine ona gidiyoruz.
• Rebabın bu feryadı ister Türk olsun, ister Rum olsun, ister
Arap olsun, âşık ise onun dilincedir, onun dilidir.
• Yanını yere koyup uyuma ki sevgili senin yanı başındadır.
Sevgi sırrını da sakla ki bu gece yüzünden o sır çok hoştur,
çok latiftir.
• Elinden tutacak olan geldi. Bu gece elinden tuttu. Bu
sebeple bu gece devlet saadet dalı yemyeşil olarak oynamaya
başladı.
• Allah’a yemin ederim ki bu gece uyku, bana haramdır.
Çünkü su kuşu olan can, kevsere kavuştu, kevseri buldu.
• Bunca keremler O’nun tarafından, senden ise manasız
işler; O’ndan pek çok nimetler, senden ise sayılamayacak
kadar çok hatalar suçlar.
• Ey zavallı insan, bu düşüşlerden, bu hallerden sakın yese
kapılma; gizli gizli o kadar çok dua et, geceleri, o kadar çok
ağla, inle ki; sonunda yedi kat gökten kulağına kurtuluş
sesleri gelsin.
• Nerede o gözler ki onu görsün; nerede hakikatleri duyacak
kulak, düşünecek akıl?
• “Cüz’ler külle gidiyor. Reyhan reyhana, gül güle
kavuşuyor, her şey bizim dikenliğimizin hapishanesinden
kurtuluyor” diye can diyarından davul sesleri gelmeğe
başladı.
• Nur, sebebi yaratandır. Ne kadar sebep varsa hepsi de
onun gölgesidir. Allah, sebepsizliği her şeye sebep kılmıştır.
• Sebebi yaratan ile sebep birbirinin aynasıdır. Kim ayna
gibi tertemiz değilse aynayı ve aynadakini göremez.
• O’nun tarafından, bunca keremler, senden ise manasız
aykırı işler; O’ndan pek çok nimetler, senden ise
sayılamayacak kadar çok hatalar suçlar, günahlar...
• Senden bunca haset, bunca kötü düşünce, bunca
dedikodu... O’ndan ise bunca ihsan, bunca lütuf, bunca
iyilikler.
• Yaptığın kötülüklerden, işlediğin günahlardan pişman olup
da gönülden Allah dediğin zaman, seni belalardan kurtarmak
için senin imdadına yetişen, O’dur.
• Dün, sevgilim kederli, gamlı dostunu okşadı. Acılar çeken,
sitemler tatmış olan cana, tatlı sözleri ile kendi tadından tat
verdi.
• Akla, akıl üstünlüğü verdi, hoş öğütleri ile kulağa küpe
taktı, tadı tatlılığı coşturdu. Gözlere nur bağışladı.
• Bana; “Ey benim yüzümden zayıflayan, hasta düşen,
perişan olan dost, ey benden ürken, korkan kişi, ben kerem
sahibiyim, ben kendi satın aldığım kulumu satmam” dedi.
• Dikkatle bak da gör: Sevgili ne yardımlarda bulunuyor?
Bize nasıl ferahlıklar veriyor? Yusuf, güzelliği uğrunda
ellerini kesenleri arıyor.
• Ona; “Beni aciz, zavallı sanma!” dedim. “Kanlı
gözyaşlarıma da bakma, ey sevgili senin haberin yok, ben
seni altınla işlenmiş atlas bir elbise gibi giymişim, seninle
beraberim, beni kimsesiz sanma!”
• Kim de dünya sevgisini bırakıp Hakk’a yönelmek isteği
varsa o nefsini yendiği için şaşılacak bir kişidir. Kendinden,
kendi varlığından kurtulmuş bir canda, zevk içinde, zevk
vardır.
• Allah aşkına sus, yersiz sözler söyleyerek susma huyunu
öldürme! Bu kasideyi uzatma, kısa kes; çünkü aside[1] geliyor.
• Ne yazık ki hakikat sarayının Sadrazamı, beni meclisine
kabul etmiyor, beni can mahremi yapmıyor, beni sırlarına
mahrem etmiyor.
• Onu gördüğüm an rengim uçtu, gücüm, kuvvetim kalmadı,
perişan oldum, o durumu anlamadı da; “Rengin nerede?
Gücün, kuvvetin nerede?” diye sordu.
• Ben kerem ırmağına daldım, ben seher vaktinin kuluyum,
kölesiyim. Öyle umuyorum ki bu lütuflarla, feyizlerle dolu
seher vaktinde, o güzel kokulu gül gelir, beni alır, mana gül
bahçesine götürür.
• Irmağa dalan kişiye, elbisesi yük olur. Benim şu sarığım
ile hırkam bana yük oluyor, ağır geliyor. Mal, mülk,
mutluluğa ulaşmak sebepleri, hepsi de o tatlı edalı ay
yüzlüdendir. Sevgili bana yakınlık gösterir vefalı olursa mal
da odur, mülk de odur.
• Dükkânım çalışma yerim, senin olsun, sanatım, hünerim,
bilgiler, yığın, yığın kitaplar hep senin olsun, aslan da senin
olsun, orman da senin olsun. Tatar ülkesinin ceylanı bana
yeter.
• Aşk insanı yok eder, var eder. Gönülsüz bırakır, elsiz,
ayaksız bir hâle sokar. Aşk meyhanesinin sakisi, şarap sunar,
mest eder, insanı kendinden alır.
• Dilin halkası bir zincir oldu, ayağıma geçti. Sakın, bu
zinciri çözme, yalvarırım sana, artık akıl kervanın önünü ben
vuramayacağım, sen vur!
• Ben senin mestinim, seninle neşeliyim, seninle hoş bir
hâldeyim. Ben senin iyiliklerinin, lütuflarının altında
kalmışım eziliyorum, sanki lütfundan gebe kalmışım, gebe
eğer yükünü taşımazsa bunu suç sayma!
• Hiç gökyüzü, kendi başından dönme sevdasını çıkarabilir
mi? Yeryüzü de teninden titremeyi hiç giderebilir mi?
• O padişah mukadderat kalemi ile rakamlar yazıp duruyor.
Gönül, onun elinde bir kalem. Hoca sen de bir an için olsun
hayattan şikâyeti bırak, kadere boyun eğ de Müslümanlığını
yenile!
• Padişah, kader gereği seni imtihan için cefa eder. Sıkıntılar
verir. Sen o cefayı padişahın elinde bir kabarcık gibi bil!
Padişahın elini tutan kişi o kabarcığı öper.
• Dünya, cihanın gizli hükümlerini ihtiva eden bir kitap
gibidir. Senin canın da o kitabın başyazısı. Düşün de bu
meseleyi iyi anla!
• Kâinatta çeşitli varlıklar yaşıyor; karalarda, denizlerde
yaşayan sayılamayacak kadar çok olan bu varlıkların adlarını,
cinslerini ihtiva eden bir kitap yazılsa; yani Kitab-ı Kâinat
kaleme alınsa bu kâinat kitabının fihristinde ilk numaraya
insanın adı yazılacaktır. Sonra diğer hayvanlar, balıklar,
kuşlar, böcekler gelecektir. Neden o kitabın başyazısı insan ile
başlayacaktır; insan, bütün yaratılmış mahlûkların en başında
yer alacaktır? Çünkü insan bütün mahlûkların en şereflisidir,
sonra insan da ilahî emanet vardır. İnsan; “Ruhumdan ona
üfürdüm!” sırrına mazhar olmuş, üstün bir mahlûktur.
• Daima neşeli ol; arada sırada gelen cefalarla yüzünü ekşit
ama gönlünü hoş tut, suyu döndür, başka tarafa aksın. Sen de
sus artık, eşeğin boynundaki o oyalayıcı çıngırağı çöz!
• Ey sevgili, sen gökteki aya benziyorsun ama sen
neredesin, ay nerede? Senin yüzündeki güzellik, nur, ayın
yüzünde bulunabilir mi?
• Herkes ay ışığını seviyor, ayı seviyor. Ay ise senin aşkının
esiri olmuş, senin elinden feryat ediyor. Senin elinden “Ey
Allah’ım!” diye yalvarıyor.
• Parlak yüzüne karşı, güneş de ay da secde ediyor. Çünkü
senin güzelliğin ayla, güneşle maceraya girişiyor.
• Ay dün gece sana secde etmeye geldi. Fakat seni
sevenlerin kıskançlığı ayın önüne çıktı; “Def ol, git, gelme!”
diye naralar atmaya başladı.
• Haydi, kalk sevgilim, hoş bir eda ile salına salına yürü de
melekler bile gökyüzü pencerelerinden başlarını çıkarsınlar,
yeryüzüne eğilip seni seyre dalsınlar.
• Senin parlak yüzünden, şimşekler çakmaya başlayınca
gönüller, gözlerini korumak için elleri ile yüzlerini kaparlar.
• Her ne kadar gönül bahçesi zevk ve safa elde ettiyse de kış
gibi olan bu ayrılık yüzünden hepsini kaybetti.
• Can bahçesi, sonbahara benzeyen ayrılık gamı ile hazan
gibi sarardı, soldu. Senin baharın ne zaman gelecek de beni
yeşertecek, hayata kavuşturacak?
• Dün, gönlüm, senin oturduğun mahallenin başında yorgun,
perişan, uyuya dalmıştı. Hayalin oradan geçti de gönlümü o
hâlde gördü de...
• Dedi ki: “Nasılsın? Bu ağır hayat şartlarının sana
yüklediği yükün altından nasıl çıkacaksın? Öyle acılar
çekmiş, öyle zayıflaşmışsın ki bedenin artık gözle görünmez
olmuş.”
• Böyle söyledi, sonra geçti, gitti. Fakat o güzel dudaklardan
çıkan bu sözün tesiri onun tadından, bu yaralı gönlüm, iyi
oldu sağlık buldu, Ya Rabbi, onun sevabını sen ver!
• Ey vefasız güzel, neden böyle yapıyorsun? Beni perişan
ediyorsun? Neden yüzüme bakmıyorsun? Neden beni görünce
yüzünü ekşitiyorsun?
• Neden yalnız sana ayrılan, sana bağlanıp kalan, senin
vefalı dostun olan gönlümü, her an mızrakla yaralıyorsun?
• Senin cevherin kuyumcuda müşterilerce pek beğenildi.
Yani asaletine, ruhî güzelliğine, Hak âşıkları hayran oldular.
Öyle olduğu hâlde neden bizim canımızı da cihanımızı da alıp
götürüyorsun? Neden bize acımıyorsun?
• Sen Hızır’ın çeşmesisin, sen bir kevsersin, ab-ı hayattan
bile hoşsun. Senin ayrılık ateşinle yanıp duran ancak benim,
neden beni sevmiyorsun?
• Senin sevgin can gibi gizlidir. Sevgi mührünün de eseri,
izi yoktur. Böyle olduğu hâlde, neden gönlüme mührünü
bastın; izler, nakışlar bıraktın? Neden kendini bana böyle
sevdirdin?
• Dedi ki: “Ben canın canıyım, canı görmeye heves etme!
Can görülmez.” Öyle olduğu hâlde neden senin güzel yüzün,
canın şekline girdi, can oldu? Hani can görünmez diyordun,
neden böyle oldu, neden?
• Ey bütün maddî varlığından kurtulup, sadece baştan ayağa
nur olan aziz varlık, yıldızlar bile seni görüp kendilerinden
utanıyorlar. Peki, böyle iken ne diye şüphe bulutları ile
örtünüp, gönüllere, maddî ve manevî güzellikle ikiyüzlü
olarak görünüyorsun?
• Mübarek bedenin kadir gecesidir. İnsanlar onun yüzünden
şerefler, devletler elde ederler. Ruhun da ayın on dördü gibi
parlaktır. Onun yüzünden karanlıklar yok olur, gider.
• Yoksa sen, Hakk’ın takvimi misin? Herkesin talileri orada
yazılıdır. Yoksa sen, mağfiret deryası, bağışlama denizi misin
ki herkesin günahlarını orada yıkar, temizlersin.
• Yoksa sen, Levh-i Mahfuz musun ki ilham sahibi olanlar,
gayb dersini senden alırlar, öğrenirler? Yoksa sen rahmet
hazinesi misin ki Hakk’a yakın olanlar, oradan elbiseler
giyerler?
• Yoksa sen, niteliksiz ruh musun ki bunların hepsinden, her
şeyden dışarıdasın? Bu sırda, künhünü anlayışta,
düşüncelerde, teemmüllerde, kuruntularda sarsılır, perişan
olur.
• Sen, güzelliğinin nuru kuyuya akseden ay gibi acayip bir
Yusuf’sun. İşte akseden bir nurun sevdası ile nice Yakuplar,
milletlerin tuzaklarına, kuyularına düşmüşlerdir.
• Şaşkınlıktan kurtulunca da onun sıfatlarına bürünürler.
İlahî sıfatlar hayret hududunu geçince onu, kim anlayabilir?
Artık sus, derin manalı sözler de ibretler de kırık dökük
söylendi.
• Ey gönül, bu hoş devlet yurdundan, bu mana âleminden
bir an bile olsa çıkma. Bir an can şarabını iç, bir lahza da
şekerler çiğne, ruhanî zevkler al!
• Ruhanî tasavvurlar, vicdana dokunmayan, pişmanlığı
olmayan zevkler, anlatılmaz güzellikler, bütün bu manevî
hâller, neşeler, nefisle yapılan gizli savaştan başarılı çıkmak,
erenlerin gizli meclislerinde bulunmaktan yahut da daha gizli
olan sırrın da sırrından gelmede...
• Dünyada görülen ve insanı büyüleyen bütün güzelliklerin
güzellikleri, onun güzellik denizinden birer damla, fakat
susuzluk hastalığına tutulmuş bir kişi, bir damla ile kanar mı?
• Ey gönül, dünya zindanlarının en daracığı olan beden
zindanından, geniş mana meydanlarına çıkmak için bir yol
var, var ama senin ayağın derin bir uykuya dalmış da sen
kendini ayaksız sanıyor, bu yüzden zindandan çıkmıyorsun.
• Şu yeryüzünde aradığın rızklardan başka, göklerde ne gizli
manevî rızkılar var. Ekmek hazırlayan fırıncının fırınından
başka yerlerde ne ekmekler pişebilmektedir. Haberin yok.
• İki gözünü de kapamışsın; “Aydın gün nerede?” diyorsun.
Hâlbuki günü aydınlatan güneş gözüne düşüyor da sana; “Aç
kapıyı!” diyor; “Ben buradayım.”
• Seni, bu tarafa da çekerler, öte tarafa da çekerler. Ey
bulanmış, tortulanmış su, şu tortudan şu bulanıklıktan kurtul
da göklere, yücelere yönel!
• Sen kendi gönlünde halvete çekilmişsin, düşüncelere
dalmışsın, içine daldığın, elbise gibi sırtına giydiğin her
düşünce rengi ile şekli ile senin yüzünden belli olur. Onu
gizleyemezsin.
• Her ağacın gönlü, hangi tohumdan, hangi taneden su
içerse o içtiği su, ağacın dalında, yaprağında kendini gösterir.
• Elma tohumundan su içmişse ondan elma yaprağı biter;
hurmadan su içmişse hurma verir.
• Nasıl hekim hastaların betinden benzinden hastalığını
anlarsa gönül gözü açık olan da yüzünün, gözünün renginden
senin dinini, inancını anlar.
• Dininin hâlini, sevgini, kini, renginden anlar. Fakat gizler,
söylemez, seni rezil etmez.
• Ey Müslümanlar, ey Müslümanlar, güzelliği, yarım bir
dikeni bile cennet bahçesine çeviren bir sevgili hakkında ne
demeli? Ne söylemeli?
• Onun aşkı, bir diyara bir an için olsun gelse orayı
şereflendirse mekânları mekânsızlık âlemine çevirir, yerleri
baştanbaşa paha biçilmez madenlerle doldurur.
• Allah’ım bu nasıl nurdur ki her huriye güzellik bağışlar,
lütfederse ateş bile isterse tabiatını terk eder. Ab-ı hayat olur.
• İlkbaharı kıskançlığından ötürü kırar, geçirirse ne çıkar? O
lütfu tutar da sıkarsa binlerce ilkbahar meydana getirir.
• Onun yüzü güneştir. Dünya ise o güneşin yüzüne bir
perdedir. Fakat nakış, resim; nakıştan, resimden başka ne
görebilir?
• Gül, ilkbahara o güzellikleri vereni tanımasa bilmese bile,
kendi güzelliği ile bir güzellik bağışlayanın bulunduğuna
şahitlik eder. Der ki: “Benim rengime, kokuma, güzelliğime
bakınız, elbette bunları bana veren biri var. İşte bana bu
güzellikleri lütfeden, size de o güzellikleri vermiştir.”
• Eğer gülün bundan haberi olsaydı, rengi daima kırmızı ve
ter ü taze kalırdı. Çünkü aklı başında olan bir kişinin
yaşayışına bir afet gelmez.
• Sen aklını başına al da öyle bir güzel bul ki işi gücü bu
olsun, ölümsüzlük yönünden olsun. Yoksa gül gibi solacak,
sonunda can verecek, ölüp gidecek bir güzele neden can
vermeli, gönül vermeli?
• Tebrizli Şemseddin yüzünden kanlar dökmeye karar
verdim. Benim elimde Zülfikar’a benzeyen bir aşk kılıcı var.
• O padişah geldi, o padişah geldi! Eyvanı (terası) süsleyen,
o Kenan güzelinin güzelliğine hayran olarak bileklerinizi bile
kesin!
• Canın canının canı gelince canın adını anlamak yersizdir.
O padişahın önünde can, kurban edilmekten başka bir işe
yaramaz.
• Ben aşksız kalınca yolumu kaybetmiştim, şaşırıp
kalmıştım. Birden bire aşk karşıma çıkıverdi. Sevinçten
kendimi dağ gibi hissettim, sonra onun güzelliği ile eridim.
Aşk padişahının atı için bir saman çöpü oldum.
• İster Türk olsun, ister Tacik, her kul ona bendedir. Hem de
canın bedene yakın olduğu gibi ona yakındır. Yakındır ama
beden canı asla göremez.
• Haydi, dostlar, baht geldi, tali geldi, devlet geldi. Elinde
ne varsa dağıtıp duruyor, herkese mutluluklar bağışlıyor.
Sanki şeytanı azletmek, kovmak için bir Süleyman geldi,
tahta oturdu. Ondan yararlanın!
• Ne duruyorsun? Haydi, sıçra, yerinden kalk, elin, ayağın
yok değil ya! Süleyman’ın sarayının yolunu bilmiyorsan,
hüthütü bul, yolu ondan sor!
• Orada, onunla gizli konuş, bütün sırlarını, dileklerini
çekinmeden söyle; Süleyman bütün dilekleri kabul eder. O
kuşların bile dillerini bilir.
• Ey kul! Söz rüzgâr gibidir. Gönlü dağıtır, perişan eder,
fakat Şems; “Dağınık şeyleri, topla!” diye buyuruyor, bunu da
bil!
• Bahar geldi, bahar geldi, Hak âşığı ile mest olanlara,
ötelerden, güzeller peygamberinden selamlar getirdi.
• Süsen sakiden, aşk şarabı ile mest olanların kerametlerine
dair bir şeyler duymuştu. Onunla selviye söyledi. Selvi
bunları duyunca mest olan âşıklara saygı gösterdi. Ayağa
kalktı ve adından ötürü bir daha oturmadı.
• Lalenin âşıklara kadeh sunduğunu gördü de bahçe onca
Hak âşıklarına çiçekler saçtı, sonra mezeler ikram etti.
• Sonra nisan bulutunun ağlayışından, kış mevsiminin
soğuk, dondurucu nefesinden birçok masallar söyledi.
Hilelere başvurdu. Sonunda bahçe âşıkları kandırdı.
• Ayrılık soğuğu, âşıkları nezle ettiği için bahçe gönül
buhurdanında öd ağacı ile üzerlik yaktı. Etrafa güzel kokular
yaydı.
• Sonra sakiye seslendi: Ey saki, dedi. Gülleri asla
solmayan, ölmezliğin gül bahçesine gel, daha sonra hakikat
madeninin damına çık. Çünkü görünmez gizlilik âşıkları
evlerinden de çıkardı.
• Ey saki, bahar mevsimi güzellere çok değerli paha
biçilmez elbiseler giydirdi. Bahçeye gir de onları seyret!
• Bahar mevsimi bu gül bahçesine canları davet etti. Bizi de
eşsiz sevgilinin güzel yüzü çağırdı. Sen şimdi dikkatle bak da
gör: Âşıklara bahçe bu devletlerden, bu armağanlardan,
hangisini getirdi?
• Sen, hor görülmekten şikâyet ediyorsun, ağlayıp
duruyorsun, sızlanıyorsun, hor görülüşteki lütufları, ihsanları
göremiyorsun. Ya Hak’tan yardımlar, ihsanlar isteme yahut az
şikâyette bulun!
• Sana, Firavun’a yakışan debdebe, yücelik gerekse sana
yakışmayan aşkı ver, Firavun gibi vilayetler al, malını,
mülkünü artır, ihtişamlı bir hayat sür!
• O can ne mutlu candır ki sonunda bahta, mutluluğa
erişmek için daha önceden hor görülmeyi, aşağı görülmeyi
alır da öper, başına kor.
• Pek büyük olan, kıyısı kenarı bulunmayan o hiddet
denizinden binlerce kol ayrılır, her tarafa rahmet ırmakları
akar. O ırmaklar, merhameti sonsuz olan Allah’ın iyi, kötü
bütün kullarının can bahçelerine ulaşır, her canı suya
kavuşturur. O hiç kimseyi mahrum bırakmaz.
• Ey gönül, sen o dereye bakma! O dere ile yetinme; için
daralır, o derelerin önüne çıktıkları kaynağa, sonra hep orada
birleşecekleri asla, vahdet deryasına bak!
• Bir domuz misk içinde, bir insan da pislik içinde doğsa her
biri rızk bakımından da aslına gider, her bakımdan da aslına
varır.
• Hak kapısının uyuz köpeği bile dünyadaki bütün
aslanlardan iyidir, değerlidir. Çünkü o Hakk’ın aşkını söyler
ve o kapıyı gözetme ve bekçilik yapma usullerini bilir.
• Bu nefisten, heva ve hevesten kurtuldum. Bunların dirisi
de bela, ölüsü de bela. Hâlbuki ben, ister diri olayım, ister
ölüp gideyim, yerim, yurdum Allah’ın lütfundan başka bir yer
değildir.
• Ey susmak! Benim özüm sensin, sevdiğimin perdesi de
sensin. Susmanın en değersiz lütfu, insandan korkunun da
recanın da yok olup gitmesidir. İnsan kaderin getirdiklerine
karşı susarsa şikâyet etmezse onda ne korku kalır, ne de
reca...
• Beni kederlerle, belalarla yıkmadıkça, harap etmedikçe
Allah, bendeki gizli hazineyi hiç bana verir mi? Beni coşkun
bir sele kaptırmadıkça, nasıl olur da beni çeker, ihsan denizine
götürür?
• Ben aynayım, ben aynayım. Ben gevezelik eden, söz
söyleyip duran kişi değilim. Ben sustuğum için siz benim
gönül feryadımı duyamazsınız. Ancak kulaklarınız göz
kesilirse benim perişan hâlimi görür, anlarsınız.
• Rüzgârda el sallayıp duran ağaç gibi el sallamaktayım.
Gökyüzünde dönüp dolaşan ay gibi çarh etmedeyim.
Yeryüzünde yaşadığım için çarhım, yeryüzü kokuyor, yeryüzü
rengindeyim ama ben topraktan yaratılmış olsam da bende
ilahî emanet bulunduğu için benim çarhım, gökyüzünün
çarhından daha temiz, daha hoş.
• Ey söyleyen arif, söyle, söyle de hakikati söylediğin için
sana dua edeyim. Çünkü her seherde dua vakti gelince
güzelleşirim, hoş, neşeli bir hâl alırım. Âdeta mest olurum.
• Ben abamı, hırkamı senden esirgemem, padişahtan ne
gelirse padişah ne lütfederse yarısının yarısı benimdir.
• Hakikat kadehi, sonsuzluk kadehi, bana padişahın kendi
eliyle sunulmaktadır. O şarabın bir yudumunu içen dilenci
güneş çeşmesi kesilir de nura susamış olanlara nur suları
ikram eder.
• Benim boğazım hasta, konuşamayacağım, ben sustum. Ey
güzel sözler söyleyen arif! Sen söyle! Çünkü sen Davut
seslisin, bense ilahî tecelli ile yerinden kopmuş, parçalanmış
bir dağ gibiyim.
• Ne olur, sevgilim yarın gelse de elimi tutsa yahut
pencereden bakışını uzatsa ayın on dördü gibi parlak olan
yüzünü bana gösterse...
• O canıma canlar katan sevgili, kapıdan içeri girse de
insafsız ayrılığın bağladığı ellerimi ayağımı çözse beni
kurtarsa.
• Ona derim ki: “Ey benim canım, ey benim hayatım, senin
canına yemin ederim ki sensiz hayat pek tatsızdır, pek
manasızdır. Sensiz işret hoşuma gitmiyor. Beni sevindirmiyor,
şarap bile sen olmayınca beni mest etmiyor.”
• Nazlanır da; “Git, benden ne istiyorsun? Senin sevdan
bana bulaşır da ben de sevdalanırsam diye senden
korkuyorum” derse…
• Ben de kılıcı, kefeni alır önüne korum. Yere kurbanlık
koyun gibi yatar, boynumu uzatırım da derim ki: “Eğer seni
rahatsız ediyorsam, başını ağrıtıyorsam, kılıcı al, hiç
acımadan için rahat olarak boynumu kes gitsin...”
• Sevgilim, sen çok iyi bilirsin ki ben sensiz yaşamak
istemiyorum, ölüyü dirilten Allah’a yemin ederim ki ölüm
bana ayrılıktan daha tatlıdır, daha hoştur.
• Benim seni nasıl sevdiğime inanmıyor musun ki benden
yüz çevirdin? Sana her zaman “Düşmanların sözleri asılsızdır,
iftiradır” demiyor muydum?
• Sen benim canımsın, ben cansız nasıl yaşarım? Sen benim
gözümsün, ben gözsüz nasıl görebilirim?
• Ey sevgili; Allah rızası için olsun, bana acı da altın gibi
sararmış olan yüzüme bir bak! Bizi, senden ayrı bırakma,
nereye gidersen bizi de beraber götür!
• Eğer tenezzül eder de gelir, gönlümüze girersen, eteğini
topla, içeri öyle gir ki eteğin gönül kanına da değmesin,
kirlenmesin.
• Ey sevgili, senin güzelliğini görmeyen, ay yüzlülerin
körlüklerine rağmen bir doğ da ayın yüzüne siyah bulutlarla
bir perde çek, böylece ay görünmez olsun, senden başka
gökte ay kalmasın.
• Sevgili; “Sizlere selamlar olsun!” deyince bu ses bütün
âlemi tuttu. Neşeden gönül secdeye kapandı, can da beline
gayret kemerini kuşandı.
• Mum gibi her gece yanardım, seher vakti gelince
söndürülürdüm. Fakat sevgili, bu gece senin aşkınla öyle
kendimden geçtim ki gece ile gündüzü fark edemiyorum.
• Ey can sakisi! Kadehi, yıllanmış eski şarapla doldur da
bize sun! O şarap gönlün yolunu keser, insanı fâni güzellere
gönül vermekten kurtarır, din yoluna düşürür, Hakk’a
kılavuzluk eder.
• O şarap herkesin bildiği üzüm şarabı da değildir. O şarap
gönülden kaynağını alır, gelir ruhla karışır, coşar köpürür. Can
şarabı olur. Her şeyde Hakk’ın kudretini gören, Hakk’ın
sanatını müşahede eden aşığın gözü şarapla mahmurlaşır.
• Herkesin bildiği üzüm şarabı İsa ümmetinindir. Mansur
şarabı da Muhammed ümmetine mahsustur. Bu şarabın kadehi
yoktur. Kadehsiz içilir.
• Üzüm şarabından mahzenlerde küpler dolusu vardır. Bu
şaraptan da küpler olusu var. Var ama bu küpü kırmadıkça,
yani bedene ait nefsanî duyguları dürmedikçe, Mansur
şarabını tadamazsın.
• Üzüm şarabının bir damlası bile seni senden alır, bütün
işlerini altına döndürür benim şu altına benzeyen kadehe,
canım feda olsun...
• Mansur şarabı üzüm şarabı gibi herkese her zaman
sunulmaz. Mansur şarabı ancak, yatağını, yastığını devşirip
kaldıran, gecesini uyku ile öldürmeyen Hak âşığına seher
vaktinde sunulur.
• Ey sevgili, başın hakkı için bizi böyle perişan bir hâlde
bırakma! Ey salına salına yürüyen selvi, bize o boyu posu, o
edayı göster!
• Zulümlerle, haksızlıklarla, günahlarla gizlenmiş olan şu
yeryüzünü, güzel ve parlak yüzünle neşelendir, sevindir, şu
gök kubbeye başka bir güneş göster!
• Canları yol bilir, yol gösterir bir hâle getir. Madenleri
altınlarla doldur. Bir zelzele ile uyuyan denizi uyandır, onu
aşka düşür, coştur, köpürt!
• Sen öyle yüce bir varlıksın ki güneş bile senin devletinin,
ikbalinin gölgesine sığınır, devlet kuşunun gölgesi ne işe
yarar?
• Sen hem Allah’ın rahmetisin, hem yaralara merhemsin,
hem dertlere dermansın; bir hekim olarak şu aşk hastasına bir
ilaç ver!
• Sen aşk bahçesinin bülbülüsün, hayırlı temiz kişilere ilahî
aşk şarabı sunarsın, sen canların canı olduğun için başsızsın,
ayaksızsın.
• Ya Rabbi, sende neler var! Ne kudret var! Ne güç var! Sen
lütfunla bir bahar gibisin, granit taşlarını, kayaları bile işe
güce sokarsın...
• Bazen bir nur parlatırsın, gözleri kamaştırırsın, bazen de
yüzlerce tufanın söndüremediği, yatıştıramadığı bir fitne
koparırsın, insanları perişan edersin; hikmetinden sual
olunmaz.
• Herkese rezil olmak istemiyorsan, benim şu öğüdümü
dinle: “Ben insan şeklinde bir afyon küpü gibiyim, sakın
benim ağzımı açma!”
• İstersen beni ateşlere at, ateş bana ne yapabilir? Ben değil
gönüllere, göklere bile aşk ateşi attım, onları tutuşturdum,
yaktım, yandırdım. Oralarda yüzlerce kavga, yüzlerce gürültü
çıkardım.
• Gökyüzü tamamıyla baş, yeryüzü de tamamıyla ayak olsa
ben ne gökyüzüne baş korum, ne de yeryüzüne ayak basarım.
Çünkü ben bunların her ikisinden de değilim; ben başka bir
yerdenim, başka bir âlemdenim.
• Ey bizim efendimizin, sahibimizin gönüldeki saf
şarabından bize şaraplar sunan saki! Bize bir kadeh daha sun!
Bu lütuflara nail olduğumuz için şükretmek bize daha çok
yakışır.
• Ey ay yüzlü sevgili; hoş geldin, sefalar getirdin! Ey cana
neşeler veren gül varlık, neşelerle gel, dünya hayatının bize
getirdiği üzüntülerden, kederlerden bizi kurtar. Sen zaten hep
böyle idin, neşeler getirirdin, neşeler bağışlardın. Dilerim sağ
oldukça hep böyle ol!
• Ey her neşenin sureti, şekle, bedene bürünmüş hâli; sen
baştanbaşa neşesin, gönlümüzde bir yâdsın, bu yüzden seni
yâd ettiğimiz zamanlar, gönlümüz neşe ile dolar, içimiz
rahatlar. Sen, yalnız, neşenin sureti değil, aynı zamanda,
Allah’a duyulan aşkında suretisin. Hakk’ın güzelliği sende
tecelli ettiği için seni seven dolayısıyla Hakk’ı sevmiş olur.
Bu yüzden daima, gönlümüzde ol gönlümüzde yaşa!
• Ey can; senin sevgini idrak hususunda bizler çocuklar
gibiyiz. Ey can gel de bizi çocukluktan kurtar! Çocuk
olduğumuz için dadıya muhtacız, onun sevgisi ile onun
ihtimamıyla yaşıyoruz. Gel de bizi dadıya, ona buna muhtaç
olmaktan kurtar! Bizi olgunluğa ulaştır da seni idrak edelim,
yalnız seninle senin aşkın ile yaşayalım.
• Biz kendimizi tamamıyla dünya işlerine verdik. Birçok
isteklere, emellere düştük. Hep dünya için çalışıyoruz; servet,
şöhret, yüksek mevki hırsıyla didinip duruyoruz. Bu yüzden
de kederden, sıkıntıdan kurtulamıyoruz. Gamlardan,
kederlerden kurtulmak için eşe, dosta sarıldık. Eğlencelere
kapıldık. Ey def! Sen bizim şu hâlimize candan, gönülden
feryat et! Ey ney sen de ağla, inle!
• Sevgili süslendi, güzelleşti, onun her zaman böyle
olmasını isterim. Allah’ın inayeti ile onun bazı sapkınlıkları,
sapık görüşleri gitti. Kâfirliği iman hâline geldi, onun hep
böyle olmasını dilerim.
• Gönlümü inciten, yüzüme karşı kapıyı kapayan sevgili,
dostların gamı ile gamlanmaya başladı. Onun hep böyle
olmasını dilerim.
• Eskiden kendini çok seviyordu. Yalnız kendini
düşünüyordu. Şarabı bile yalnız başına içiyordu. Yalnız
başına zevk ediyordu. Hâlbuki şimdi, kapısını herkese açmış,
evini misafirlerle dolduruyor. Onun her zaman böyle olmasını
diliyorum.
• Ey dost, Kâbe’nin yanında kaynayıp duran zemzem
suyuna, senin zemzem suyun karışmış da o yüzden
tatlılaşmış, o yüzden hacılar onu paylaşamıyorlar, hep ona
doğru koşuyorlar, kaplarını dolduruyorlar.
• Şu dünyada gördüğümüz güzellikler, güzel eserler, hassas
duygulu insanların canlarını, gönüllerini alırlar, o eserleri
yaratana götürürler. Sanki Allah yarattığı eserlerini hamal
eder, canları, gönülleri onlara yükler, kendine doğru çeker.
• Senin aşkın, çorak toprağı gül bahçesi hâline getirir.
Dalgan, buluta benzeyen gözü, inciler saçar bir hâle kor.
• Zavallısın, boş yere neyi arıyorsun? Sanki sen eşeğe
binmişsin de şundan bundan; “Eşek nerede?” diye
soruyorsun.
• “Gönül sözlerle dopdolu, fakat söylemeye imkân yok. Ey
sufîlerin canları, siz dudaklarınızı açın da başımızdan
geçenleri siz söyleyin!”
• Dostu Yusuf gibi güzel olan kişi, zindandan kaçar mı?
Zindanda durup dururken Allah’ın lütfu ile bağ, bahçe sahibi
olan bir de Yusuf bulan kişi hiç zindandan çıkmak ister mi?
• Gönül, buğday tanesi gibidir, biz de değirmen gibiyiz.
Değirmen hiç niçin döndüğünü bilir mi?
• Beden de değirmen taşı gibi, düşüncelerimiz de onu
döndüren suya benzer Taş der ki: “Bu dönme işini su bilir.”
• Su da;”Bu işi ancak değirmenci bilir” der. Çünkü bu suyu
değirmene akıtan odur.
• Değirmencide der ki: “Ey ekmek yiyen kişi, şu değirmen
dönmeseydi kim ekmekçi olurdu?”
• Macera bu, hikâye uzar gider. Sus, sen bu işi Hakk’a sor
da cevabını gönlünde ara!
• Zahirde aşk benden doğmuş görünüyorsa da sen buna
inanma, işin hakikati şöyle ki: Aşk benden doğmadı, aşk beni
doğurdu. Ben aşkın çocuğuyum.
• Ben onun güverciniyim, beni kovsa bile evinin damının
çevresinde uçarım.
• İnsanlık yolunun önü de ardı da kanla ıslanmış. Dikkat et
de kayma! Bu zamanda insan çalanlar altın çalanlardan daha
fazla!
• Toplum hayatında çeşitli sahalarda başarıya ulaşmış tek
tük iyi insan, kâmil insan varsa da insanlık düşmanları onları
da çeşitli bahanelerle harcıyorlar, yok ediyorlar. Günümüzde
üstün insan o kadar çok azaldı ki Diyojen gibi güpegündüz
fener yakıp insan aramak gerekiyor.
• Kendini bul, bul ama dikkatli ol! Kendini çaldırma! Fakat
ne yapabilirsin ki bu Hak yolunda çok açıkgöz, çok becerikli
bir hırsız pusu kurmuş, seni bekliyor.
• Ey gönül! Hak’tan gelen gamı, kederi bir lütuf olarak bil
de ondan yüz çevirme! Onun içine gir! Çünkü sabır sıkıntının
anahtarıdır. Onun gönülde açtığı yaraya katılan ki merhemi
yüz göstersin! Şunu aklından çıkarma ki sabır, ızdırabın,
acının anahtarıdır.
• Dertlerin, kederlerin içine öyle bir aşkla dal ki sonunda hiç
beklemediğin bir zamanda ansızın Hakk’ın kürsüsü ve arş-ı
azamı senin önüne gelsin. Çünkü sabır sıkıntının anahtarıdır.
• Cihanın nuru ile gül de cihanın düğünü, derneği ol! Onun
mateminden, acılarından kurtul, emniyete ulaş! Çünkü sabır
sıkıntının anahtarıdır.
• Kibirden, kinden kurtulur da gönlünü ayna gibi parlak,
lekesiz bir hâle getirirsen, her an onu gönül aynasında
görürsün. Çünkü sabır sıkıntının anahtarıdır.
• Kibri, kini yok edersen hem benlikten yakanı sıyırırsın
hem de şeytanın saçından tutar, boynunu vurursun. Sabır
sıkıntının anahtarıdır.
• O zaman bahtın, talihin, devlet, varlık kendiliğinden
kalkar senin ayağına gelirler. Onların gelişi ile mutlu olursun.
Sabır sıkıntının anahtarıdır.
• Bütün gün; “Benim sevgilim gül gibidir!” deyip
duruyorsun. Ömrü az olan, sonsuza kadar kalmayacak olan
gülü ne yapacaksın?
• Güneş gibi herkese her şeye esirgemeden nurunu saç!
• Küfür, insanlığın yüzünü karartmıştı. Hz. Muhammed’in
nuru imdada yetişti. Sonsuza kadar yaşayacak olan manevî
saltanat geldi, ölümsüzlük davulunu çaldılar.
• Yeryüzü manen nurlandı, yeşillere büründü. Gökyüzü
sevincinden yenini, yakasını yırttı. Ay ikiye bölündü,
tamamıyla ruh oldu.
• Senin güzel yüzünün sabahına kavuşmak için ihtiyar
dünya, bir ömürdür seher vaktinde evrat okuyor.
• Diken; “Ey halkın ayıplarını örten Allah” diye yalvarıp
duruyordu. Duası kabul edildi de dikenlikten çıktı, gül oldu.
Diken iken gül yanaklı, hoş kokulu bir dilber geldi.
• Zaman terzisi insanlara biçip diktiği, giydirdiği hayat
gömleğini hiç kime, tam o kişinin boyuna uygun olarak biçip
dikmemiştir.
• Sus artık, harfi, sözü bırak, gök kubbesinin üstündeki
meleklerin konuştukları gibi sen de harfsiz, sözsüz konuş!
• Bedenimizin bütün cüzleri, şu ten mezarına gömülmüş bir
ölü gibidir. Aşk suru üfürülse de bu ölü dirilip mezarından baş
kaldırsa...
• Senin şehvetin bakır gibidir. Ermişler aşk nuru ile bakır
hâlindeki varlığını altın hâline getirirler.
• Ateş cinsinden olan şehvet, hiddet, şöhret gibi duyguları,
âşıkların ateşine atın, yakın! Elinizde ne varsa onları, o sırlar
fitnesinin dünya sevgisinin başına verin, kurtulun!
• İlahî aşk şarabıyla mest olun, yıkılın kalın da şu dünya
işleri için kendinizi boş yere harcamayın! Sevginizi dünyadan
da ahiretten de alın, sadece aşk işine koyulun.
• Hakk’ın kahrında lütuflar gizlidir.
• Gamdan, kahırdan daha tatlı, daha mübarek bir şey
olamaz. Bunun karşılığı sonsuzdur diye buyurmuştur.
• Âşıklar meydanda dolaşıyorlar ama sevgili meydanda yok.
Bütün dünyada böyle acayip bir aşkı kim görmüştür?
• Tatlı yemekler, yağlı yemekler hoşa giderler, sofralarda
hoş görünürler. Fakat onlar fazla değil, bir gece senin içinde
kalınca iğrenç pislik olurlar.
• Aşksız beden, kendine bir külah arasa boş yere
aramaktadır. Çünkü onun başı yoktur. O baştanbaşa sarıktan
ibarettir.
• Her hâl, her davranış, her hareket beden yayındaki oka
benzer. Ok, yaydan kurtulunca, artık biz ona hâkim olamayız.
O kendi hedefine, kendi isteğine doğru uçar, gider.
• Bizim ölümümüz, ebedî bir düğündür. Onun sırrı nedir?
“O tek bir Allah”tır.
• Aslında ölüm, Allah’ın nuru ile diri olan kişinin ruhuna,
beden zindanından kurtuluş yardımıdır.
• Ölüp giden kişiye kötü deme, iyi de deme; çünkü onlar,
iyilikten de kötülükten de kurtulmuşlardır.
• Bir göz, Allah’ın nuruyla bakarsa her şeyi apaçık görür.
• Herkesi, her güzeli denedim, senden daha hoşa giden
kimse bulamadım. Denize daldım, senin gibi bir inci elde
edemedim.
• Şarap küplerinin ağızlarını açtım. Binlerce şarap küpünden
tattım.
• Sen, ikilik kadehini kır! Rüzgâra da şarap verip sarhoş
etme, onu kararsız kılma, azdırma. Bir şehirde iki padişah
olunca huzur olmaz, fitne fesat çoğalır.
• Gündüz, geceden üstün, geceden daha güçlü, çünkü onun
güneş gibi tek bir mumu var. Hâlbuki gecenin acizliğinden
ötürü her tarafta birçok mumu yanar, yanar ama yine
karanlıktır. Mumların çoğalması bir işe yaramaz.
• Gerçi kulların Rabb’inden her nefeste bir rahmet gelir.
Gelir ama vakti gelince Rabb kalır, kullar yok olur gider.
• Saki, bugün hepimiz sana misafiriz. Her gecemiz senin
sayende “Kadir gecesi”, her günümüz “bayram” oldu.
• Allah’ım, beni kendimden al, kendimden geçir! Çünkü o
hâlde, benim için azatlık var, kurtuluş var! Ben, varlıklarından
kurtulmuş, benliklerinden geçmiş insanların kuluyum,
kölesiyim.
• Ölümden gafil olan, öleceğini düşünmeyen kişi,
duygusuzlaşmıştır. Hakikati göremez olmuştur da zavallı bir
dilim ekmekle, birazcık tere için gamlara dalmıştır.
• Bir zaman gelecek ki artık zaman kalmayacak. O
zamandan önce, sen çalış, çabala, ibadet et, insanî vazifelerini
yap da zaman kaydından kurtul!
• Bahçelerdeki bütün ağaçlar namaza durmuşlar, kuşlar da
tespih çekmedeler. Menekşeler rükûa varmış, iki büklüm
olmuş.
• Yokluktan varlık âlemine gelenlerin hepsi de neden var
olduklarını, niçin yaratıldıklarını bilmiyorlar. Sanki var
oluştan ötürü mest olmuşlar da nereden geldiklerini
unutmuşlar.
• Bu yüzdendir ki dünyanın vefasızlığını görenler, bir an
önce öteki dünyanın yoluna düşmeyi uygun buldular da
yaşayışı terk edip gittiler.
• Sen görmüyorsun ama gizliden gizliye senin çok
düşmanın var. Kurtulmak için hilelere başvurdun ama işe
yaramadı. Onlar seni mat ettiler.
• Balık süt emen çocuklar gibidir. Deniz ise süt emziren
dadıya benzer. Aciz çocuk daima süt için ağlar durur.
• Her şeyden feragat etmiş olan, hiç bir şeye ihtiyacı
olmayan denizin balığa bir meyli varsa bir sevgisi olursa bu
hâl balık için büyük bir lütuftur, büyük bir keremdir.
• Deniz kendisine meyli olduğunu anlayan balığın
sevincinden ötürü arşın üstüne çıkmış gibi olur.
• Mallarıyla mülkleriyle, mevkileriyle gurura kapılan,
kendilerini üstün gören insanlarla değil de nerede bir fakir
görürsen onunla oturman lazımdır. Nerede bir falcı, bir cinci
görürsen onlardan da uzak durmak gerektir.
• Tertemiz, nurdan doğan, elbette temizleri arar. Fakat
pislikten doğan kişiye de pis birisi gerektir.
• Cenab-ı Hak, bazı günahkâr kullarının gönüllerine kilit
vurmuş, üstüne de mühür basmıştır. Bu mühürlü, bu kilitli
kapıyı açmak için belalara sabretmek gamlar ve kederler
içinde çırpınmak gerektir.
• Ancak bizim gibi değersizlere, bayağılara karşı böyle
değildir. Dikenden kurtarır da ona gül bahçesini gösterir.
• Bazen manevî kirlerimizi arındırır, bizi nura doğru çeker
götürür. Bazen eski zahitliğimizi elimizden alır da bizi sarhoş
meyhaneci hâline sokar.
• O kölesini ne satar, ne de kimseye bağışlar. Onu pazarda
satıyormuş gibi göstererek ona bir taç, bir taht hazırlar.
• İnsan dünya sandığının içine hapsedilmiş bir aslan gibidir.
Sandık kapanmıştır, kilitlenmiştir. O da kendisini yorgun ve
bitkin göstermektedir.
• Haberin var mı? Şehrimizde şeker ucuzladı. Yani
şehrimize tatlı dilli değerli bir kişi geldi. Haberin var mı? Kış
gitti, yaz geldi!
• Haberin var mı? Lale, yüzü kanlara bulanmış bir hâlde
çıkageldi. Haberin var mı? Gül, çiçekler meclisinin başkanı
oldu.
• Haberin var mı? Güzeller ötelerden geçip gelme izni
aldılar da geldiler. Bağlara, bahçelere kondular, yeryüzü
yeşerdi, güller, laleler, reyhanlar, çeşitli çiçekler uyandılar.
• Geçen sene kış mevsiminin korkusundan kaybolup giden
yeşilin güzelleri güller, reyhanlar, şebboylar, karanfiller ve
daha sayılamayacak kadar çok çiçekler, sanki kıyamet koptu
da dirildiler. Bu sene hepsi de yüz kat daha güzel, daha hoş
kokularla geldiler.
• Gül yüzlü güzeller ötelerden, yokluk âleminden oynaya
oynaya geldiler. Bu gelişten gökyüzü memnun oldu da onların
ayaklarına yıldızlar serpti.
• Geçen sonbaharda azledilen, işten çıkarılan nergis, bu sene
çiçekler mülküne başkan oldu. Gonca çocuğu da beşikte
konuşan Hz. İsa gibi yazmaya, okumaya başladı.
• Gönle bir hırsız gibi girerek bütün gece orada gizlenen
gam, sevgilinin, vuslat polisinin eline düştü de darağacına
çekildi.
• Zalimlerin elinde kalmıştık. Çok zulümler görmüş, acılar
çekmiştik. Ümitlerimizi kaybetmiştik. Böyle bir
durumdayken devlet gibi parlak uyanık bir gönül geldi,
imdadımıza yetişti.
• Şu kirli dünyada, nefsanî arzular, maddî ihtiyaçlar peşinde
koştuğumuz için beden de can da ihtiyarlamıştı. Ona
kavuşunca her ikisi de gençleşti, güzelleşti. Müşteri
bulamayan, malını satamayan herkese ne de çok alıcı geldi.
• Fazla konuşma, dudaklarını kapa, dilsiz, dudaksız söz
söylemeyi huy edin! Çünkü dünya geçip gidince ne diş kalır,
ne dudak kalır, ne de dil!
• Başına gelen dertlere, musibetlere, belalara uğrayış
karanlıklarına sabret! Çekinme, çünkü Hızır (a.s.) da ab-ı
hayat, karanlıklar diyarından geliyor.
• Halkın bu görünen sureti, çeşitli bitkiler, hayvanlar,
balıklar, kuşlar... gibi varlıkların hepsi aslında bir nakıştan, bir
hayalden ibarettir. Bunları yaşatan, hareket ettiren canı acaba
kim görmüştür?
• Dünyada gördüğün, bu varlıkların, insanların, bitkilerin,
hayvanların hepsi de birer dilencidir. Allah’ın lütuf tarlasında
başak toplamakla meşguldürler. Acaba bütün bu yoksullara
nimetler veren, onlara inciler saçan kimdir?
• Biz kendimizin düşmanı, bizi öldürenin dostuyuz. Biz aşk
denizine batmışız, denizin dalgası bizi öldürüyor.
• Biz severek gülerek tatlı canımızı veriyoruz. Çünkü ecel
bizi ballar gibi tatlı tatlı öldürüyor.
• Canını seven kişi, o uğursuz ve melun İblisten mühlet
isteyip duruyor. O da yarın değil, öbür gün öldürürüm diye
ona mühlet veriyor.
• Ne mutlu o kimseye ki bizim gibi o da tamamıyla Allah’a
teslim olarak onun verdiği her şeye razı oldu. Böylece
cefadan, gamdan gussadan, kurtuldu. Baştanbaşa neşe vefa
oldu.
• Ölen bir kişi için artık yarınki gün yoktur. İş böyleyken
neden cefalar eder durursun?
• Bilmem ki insan, kendisine yapılmasını istemediği bir şeyi
ne diye başkası hakkında denemeye kalkışır?
• Hiddete kapılıp hiç kimseyi çiğneme de; Allah’ın gazabı
seni çiğnemesin.
• O, her ne kadar, peygamberlerden söz ediyorsa da onların
mucizelerinden bahsediyorsa da onda peygamberlerin
huyundan bir huy var mı? Sen ona bak, lafına bakma!
Söylediklerini yaşıyor mu; onu anlamaya çalış!
• Salâvat verip duruyor, tespih çekiyor ama onda Hz.
Mustafa’nın (a.s.m.) safvetinden, ruh ne var?
• Ben Allah’ıma o kadar çok yalvardım, o kadar çok “Ya
Rabbi! Ya Rabbi dedim ki sonunda gök kubbesi benim
yalvarışlarımı duydu da o da “Ya Rabbi! Ya Rabbi!” demeye
başladı.
• Toz toprakla dolu olan bu kirli dünya, gönül ışığıyla
güzelleşmiştir. Hoş bir hâl almıştır, edep sahibi olmuştur.
• Her meyve, zamanı gelince baş gösterir, gelişir, dikkatle
bak, her iş nasıl tertiplidir.
• Yeter artık sus, durmadan söyleyenin karşısında susarak
dilsiz, dudaksız söz söyleyen daha da hoştur, daha da iyidir.
• Gurura kapılmanın, büyüklük taslamanın kanını
dökmezsen, o kan coşar da seni boğar.
• Yürü git de nazın bulanıklığını gider. Çünkü neşe, hep
arılıktan, duruluktan meydana gelir.
• Senin karşında bulunan sevgilindir. Dikkatli ol da onu
kırma! O senin düşünmeden, öfkeyle söylediğin bir sözden,
bir davranışından sessizce kırılabilir. İnsan, sopa değildir ki
kırılınca çat diye bir ses çıkarsın.
• Ey Hak aşığı, beden kuyusunda gaflete dalma, aklını
başına al da gökyüzü kovasını tut! Hz. Yusuf o kovayı tuttu da
kuyudan kurtuldu. Devlete erdi, Mısır’a sultan oldu.
• Karanlık gecede Mustafa (a.s.m.) gibi, safa aramaya bak!
Çünkü o mana padişahı bir gece Miraç etti de eşsiz, benzersiz
bir hâle geldi.
• Geceleyin herkes sustu. Sen de O’nun huzuruna çıkman,
O’na münacatta bulunman, O’nunla manen buluşman için
abdest al; acele hazırlan; çünkü sesler, gürültüler halvet
yerinin huzurunu kaçırır.
• Ölüm günümde tabutum götürülürken, bende bu dünyanın
derdi, gamı var, dünyadan ayrıldığıma üzülüyorum sanma, bu
çeşit şüpheye düşme!
• Sakın, öldüğüm için bana ağlama; “Yazık oldu, yazık
oldu!” deme. Eğer nefse uyup şeytanın tuzağına düşersem,
işte hayıflanmanın sırası o zamandır!
• Cenazemi görünce; “Ayrılık, ayrılık!” deme! O vakit,
benim ayrılık vaktim değil, “buluşma, kavuşma” vaktimdir!
• Beni toprağın kucağına verdikleri zaman sakın; “Veda
veda!” deme! Çünkü mezar, öteki âlemin, cennetler
mekânının perdesidir!
• Batmayı, gözden kaybolmayı gördün ya, bir de doğmayı
gör, düşün Güneş’le Ay batıp gözden kayboldukları zaman bir
ziyan gelir mi?
• Bu hâl, sana, batmak, kaybolmak gibi görünse de aslında
bu hâl doğmaktır yeniden hayata kavuşmaktır!
• Mezar, insana hapishane gibi, zindan gibi görünse de orası
ruhun kurtulduğu yerdir!
• Hangi tohum yere atıldı, ekildi de tekrar bitmedi,
topraktan baş kaldırmadı? Niçin insan tohumu hakkında
yanlış bir zanna düşersin?
• Hangi kova kuyuya sarkıtıldı da dolu çıkmadı? Can
Yusuf’u neden kuyudan ziyan görsün, niçin feryat etsin?
• Bu dünyaya ağzını yumunca, öte tarafa aç! Artık senin
hayhuyun, uğraşmaların mekânsızlık âlemindedir!
• Sevgilim! Ümitsizliğe düşme; yeni bir ümit belirdi! Çünkü
bütün canların ruhu gayb âleminden çıktı geldi!
• Ümitsizliğe kapılma; her ne kadar Hz. Meryem senden
uzaklaştı ise de Hz. İsa’yı gökyüzüne, ötelere çeken nur geldi
yetişti!
• Ey can; ümitsizliğe düşme! Şu zindanın karanlığı içinden
Hz. Yusuf’u aydınlığa çıkaran, kurtaran padişah geldi!
• Hz. Yakup, gizlilik perdesinden dışarı çıktı; Züleyha’nın
perdesini yırtan Yusuf (a.s.)geldi!
• Ey geceyi seher vaktine kadar; “Ya Rabbi, ya Rabbi!”
diyerek geçiren Hak aşığı! O eşsiz varlık, senin; “Ya Rabbi,
ya Rabbi!” demeni duydu ve sana acıdı da geldi; gönlünde yer
ayırdı!
• Ey göklerden, ötelerden gelen yemekle sahur yiyip oruç
tutan; orucunu aç, hoş bir şekilde iftar et! Çünkü bayram
hilali göründü!
• Benim güneşim geldi, “ay”ım geldi; gözüm kulağım geldi.
O gümüş bedenlim geldi, o altın madenim geldi!
• Güzelliğiyle aklımı başımdan alanım, bana mestlik
verenim geldi; gözüme nur bağışlayanım geldi. İstediğim,
fakat açıklayamadığım başka bir şeyim de geldi!
• Ey eski dost; O’ndan bir haber aldığım için bugün, dünden
daha hoş, daha güzel! Zaten dünden beri O’nun yüzünden
mest idim!
• Dün gece elime bir çerağ alarak aradığım dost, bugün bir
gül demeti gibi çıktı geldi!
• Onun güzelliğinin şu bağına, baharına bak; kadehsiz
sunduğu şu şarabının mestliğini seyret! Hazmı çok kolay, çok
hoş, çok tatlı gülbeşekerim geldi!
• Ben, artık ölümden korkmuyorum! Neden korkayım ki?
Benim, apaçık hayatım geldi! Kınanmaktan, ayıplanmaktan
ne diye korkayım ki? O’nun gibi bir siperim, bir kalkanım
var!
• Derdim başımdan aştı, derman aramak için yollara
düştüm. Allah’ım; bu yolculukta ne saadetler buldum, ne
güzellikler elde ettim!
• Şimdi, pek mutluyum, büyük bir neşe içindeyim. Şarap
içmenin tam zamanı! İçeyim de aklımda şimşekler çaksın!
Uçmamın, göklere yükselmemin zamanı geldi! Çünkü
güçlendim; kolum kanadım geldi!
• Sevgilim, bu gazelin söylenecek birkaç beyti daha var! Var
ama beni benden aldılar, bir yere götürdüler ki orada bu
dünya, gözüme pek küçük görünmektedir!
• Âşık, benim gibi olmalı; durmadan yanmalı yakılmalı!
Böyle olmayan kişi değildir! O, çocuk gibi âşık oynasın
dursun!
• Ey ayın bile kendisine kul olduğu güzel varlık! Ay yüzlü
dilber senin gibi olmalı da bütün ay yüzlülerin hepsinden de
güzel, hepsinden de üstün, hepsinden de nazlı olmalı!
• Âşık dediğin de benim gibi olmalı! Öyle mest, öyle
kendinden geçmiş olmalı ki ne halkla uzlaşmalı, ne de
kendisine bir hayrı dokunmaz!
• Aşk, ab-ı hayattır; seni ölümden kurtarır! Kendisini
tamamıyla aşka veren kişi ne mutlu kişidir! O, âdeta, aşk
padişahı olmuştur!
• Bu can, yaş bir ağaç dalına benzer; onu tut, kendine doğru
çek! Şunu iyi bil ki ne kadar çekilirse sana doğru o kadar
eğilir!
• Sen çeng gibi gamdan iki büklüm olursan, o vakit seni hoş
bir şekilde bağrına basar; elsiz kolsuz seni okşamaya,
sevmeye başlar!
• Ey dost! Şeker mi iyidir, yoksa şeker yapan mı; ayın
güzelliği mi daha üstündür, yoksa ayı yaratanın güzelliği mi?
• Ey bağ! Sen mi daha hoşsun, sende bulunan gül bahçesi
mi gül mü hoştur? Yahut o gülleri, nergisleri şu kara topraktan
meydana getiren mi daha hoştur?
• Ey akıl! Sen mi daha iyisin, bilgide, görüşte sen mi daha
üstünsün, yoksa her an yüzlerce akıl, yüzlerce görüş lütfeden
aziz varlık mı?
• Ey aşk! Gerçi dağınıksın, perişansın, açılıp saçılmışsın
fakat bir şey var, birisi var ki aşka da ateşten bir kemer
kuşatmış da âşık olanları yakıp yandırandadır!
• Ben, O’nun yüzünden kendimden geçmişim, O’nun
yüzünden başım dönüyor; şaşırıp kalmışım! Bazen kolumu
kanadımı yakıp yandırıyor, bazen da yeni bir baş lütfetmede,
manen yükselmem için yeni bir kanat bağışlamakta...
• Neşesizlerin, hayattan bıkmış ve usanmış olanların hepsi
de gittiler! Evin kapısını kapayınız; düşüncelere dalmış,
ümidini kaybetmiş şu aklın hâline de gülünüz!
• Mademki siz de Hz. Muhammed’in (a.s.m.) manevî
evlatlarındansınız, müminsiniz, miraç ediniz, göklere
yükseliniz de ayın yanağını öpünüz!
• Ey neşesizler, ey hayattan bıkmış usanmış kişiler! Niçin
cesaretinizi kaybettiniz, niçin gittiniz; aşk uğrunda neden
Ferhat gibi dağları delmediniz?
• Öyle oldu, böyle oldu; niçin doğru gelmedi? Kendiniz
nasılsınız, değeriniz nedir; biliniz, anlayınız!
• Mademki aşk çeşmesini gördünüz, ümit çeşmesini
gördünüz, neden kana kana su içmediniz? Mademki o güzeli
gördünüz, nasıl oluyor da hâlâ kendinizi beğeniyorsunuz?
• Mademki nur almak, nurlanmak istiyorsunuz, devletten,
saadetten kaçmayınız; zaten O’nun tuzağına düşmüşsünüz!
• Canı ile oynayan pervane gibi, muma doğru koşunuz! Ne
diye vefasız arkadaşa kendinizi vermiş, ne diye ona
bağlanmışsınız?
• Pervanenin, mumun alevine kendini attığı gibi siz de aşk
ateşine kendinizi atınız, yanınız yakılınız da gönlünüzü,
ruhunuzu aydınlatınız! Hayretinizden senelerin eskittiği,
hırpaladığı bu köhne bedeni atınız da taze bir tene, yeni bir
bedene.
• Şunu iyi bil ki bütün insanlar, ölüm hapishanesindedirler!
Hapis olan kimse seni zindandan kurtaramaz!
• Sen biliyor musun; rıza kapısından girerek razılık köyüne
ulaştığın zaman orada duyduğun köpek sesleri de ne oluyor?
O sesler, korkak ve ruhen aşağı olan insanları ürkütür!
• Hâşâ, bu köpek havlamaları, Hak yolunun aşığı olan cesur
kişinin yüreğini bile hoplatmaz!
• Göz kamaşmadan, zahmet çekmeden güneşi kim
görebilir? Perdesiz, apaçık, onun yüzüne kim bakabilir?
• Dünyanın yarısı akbabadır, yarısı leştir! Aklınızı başınıza
alın da akbaba gibi leşe göz dikmeyin!
• Gönlü temiz, huyu güzel Hak aşığı, insanı her türlü afetten
korur! Hassas, ince asil ruhlu bir dosta, bir sevgiliye yüzlerce
can feda olsun!
• Tatlı dilli bir dost, tatlı sözleri ile insanı şarap gibi mest
eder! Zaten kendisi, ilahî güzellikler karşısında mest olmuş,
daima Hak’la vuslat hâlindedir!
• Ey karanlık geceyi uykuda geçiren mümin! Dua zamanı
geldi; haydi, kalk! Ey kötülük etmeyi âdet edinmiş nefis;
ibadet etme, iyilik etme zamanı geldi!
• Sen şimdi hayatta iken bu kıbleden bir nur, bir ışık ara, bir
ışık elde et de o nur, o ışık senin kabrini ışıtsın, aydınlatsın!
Allah’ın nuru gelince kabir, bir gül bahçesi olur!
• Biz, bütün insanlar, duvardaki resimlere benzeriz; bizi
resmedenin, bizi yapanın ışığı vurunca o zaman canlanır,
uyanmaya başlarız!
• Bir bakıma oruç, bizim kurtuluşumuzun kurbanı sayılır;
bizim canımız, onun yüzünden dirilik elde edecektir!
Mademki gönül evine misafir olarak can geldi, onun uğruna
bedenimizi tamamıyla kurban edelim.
• Sabır, hoş bir buluttur; ondan, hikmet, manevî lütuflar
yağar! Bu sebeptendir ki Kur’an-ı Kerim de bu sabır ayında
nazil olmuştur!
• Bizi kötü işler, günahlar işlemeye teşvik eden kirli
nefsimiz, arınmaya, temizlenmeye muhtaçtı! Ramazan
gelince günah zindanının kapısı kırıldı; can, nefsin
esaretinden kurtuldu, miraca çıktı, sevgiliye kavuştu!
• Bu mübarek ayda gönül de boş durmadı; ümitsizlik
perdesini yırttı, göklere uçtu! Can, zaten bu kirli dünyaya
mensup değildi, meleklerdendi; onlara ulaştı!
• Ramazan günlerinde sarkıtılan merhamet ipine sarıl da şu
beden kuyusundaki hapisten kendini kurtar! Yusuf (a.s.)
kuyunun ağzına geldi, seni çağırıyor; çabuk ol, vakit geçirme!
• İsa (a.s.) isteklerden, beden eşeğinin arzularından
kurtulunca, duası kabul edildi! Sen de nefsanî isteklerden
temizlen, elini yıka! Çünkü gökyüzünden manevî yemeklerle
dolu sofra geldi!
• Komşuların, dostların yardımı olmasa bile bir iş yoluna
girebilir ama Sen’in takdirin olmasa o iş asla olmaz! Sen’in
aşkının yarası, şu gönlümdedir; onun başka yeri olamaz!
• Yarattığın güzel eserleri görerek aklın gözü, Sen’in mestin
olmuştur! Kudretinin, yaratma gücünün karşısında feleğin
çarkı alçalmıştır! Zevk ve neşenin kulağı da Sen’in elindedir!
Yani, zevki ve neşeyi de ancak Sen’in lütfunla duyarız;
Sen’siz hiç bir şey olmaz Allah’ım!
• Can, Sen’in aşkınla coşar; gönül, Sen’in sevgi şarabınla
mest olur; akıl, Sen’in yarattığın güzellikler karşısında şaşırır
kalır! Sen’siz hiç bir iş başa çıkmaz Allah’ım!
• Mevkiim, şerefim, malım mülküm hep Sen’in lütfun,
ihsanındır; yediğim yemeği, içtiğim suyu da Sen
lütfediyorsun! Sen’siz bunların hiç biri olmaz Allah’ım!
• Bazen vefaya doğru gidiyorsun, bazen cefaya doğru! Sen
benimsin; nereye gidiyorsun? Hiç kimsenin işi sensiz başa
çıkamaz!
• Sen’siz bir iş başa çıksaydı, Sen’in koyduğun kurallar
gereğince işler yürüse idi, dünyanın altı üstüne gelirdi; her şey
bozulur, altüst olurdu! Güzelliği ile dillere destan olan İrem
Bağı cehennem kesilirdi! Sen’siz hiç bir iş başa çıkmaz
Allah’ım!
• Ben, o can güzelinin birliğini, varlığını dilimle söyleyerek
ona inanmadım, iman sahibi olmadım; kendime kâfir oldum,
yani kendi benliğimi inkâr ettim de o vakit inandım, iman
getirdim!
• Ben, Cibril’le beraber uçuyordum; benim de altı yüz
kanadım vardı! Mademki ona ulaştım, onu manen buldum,
artık kanadı ne yapayım?
• Ben, geceleri, gündüzleri can incisinin bekçisi idim; onu
koruyordum. Şimdi, inci denizinin dibinde, kendi incimden
vazgeçmiş bulunuyorum!
• Dostum! Şeker mi daha iyidir, yoksa şekeri yapan mı? Ay
mı daha güzeldir, ayı yaratan mı?
• Şekerden vazgeç, ayı da bırak; o yaratan bambaşka şeyler
biliyor, bambaşka şeyler yaratıyor!
• Denizde inciden başka ne acayip yaratıklar, ne şaşılacak
şeyler var fakat denizi yaratan, incileri, o acayip balıkları,
çeşit çeşit varlıkları yaratan padişah bambaşka bir padişahtır!
• Şu ırmağın üstünde gördüğün dolaptan başka, akıl almaz,
öyle görülmemiş, şaşılacak bir kâinat dolabı var ki bu sudan
başka bir su ile bir an bile durmadan dinlenmeden dönmede,
sayısız mahlûkata can gıdaları hazırlamadadır!
• Hamamın duvarına çizilen resim bile akılsız çizilmezken
aklı, haberi yaratanın bilgisi nicedir; onu sen düşün!
• Canlar vardır ki sevdalıdırlar; seher vaktinde kurulan o
manevî, acayip meclis için şaşırmışlar, yememişler,
içmemişler, uyumamışlardır!
• Sustum, sustum; artık sözü bıraktım! Kulağa görüş
kabiliyeti veren, ona ötelerden ses duyuran sevgili söylesin!
• Ey benim canım, ey benim cihanım! İki dünyada da senin
yüzüne benzer bir yüz nerededir? Acaba böyle bir yüz var mı?
Sen cana sitem edersen et; senden gelen sitem de yerindedir,
tatlıdır!
• Mademki her tarafta senin yüzünün nuru var, senin
zamanında, sen varken cihanda iki tane yüz olamaz! Çünkü
yeryüzünde bulunan yüzleri nurunla kaplamışsın,
aydınlatmışsın! Artık senin yüzünden başka bir yüz bulunur
mu?
• Senin yüzünü gören kişinin gözüne senden başka her şey,
yeryüzünün definesi, gökyüzünün ayı da olsa sönük ve
değersiz görünür!
• Yüzü böyle nurlu ve güzel bir varlık, bir de aşk hevesine
düşmüşse o kul bile olsa padişah onun kulu kölesi olur!
• Bu parça parça olan gönlümü senin hayalinin önüne
korum da vefaya ait sözler söylerse; “İnsaf et; vefa bu
mudur?” derdim?
• Benim canımla senin canın birbirlerine öyle bağlanmışlar
ki bu hâlimizle biz, ister hayır olsun, ister şer, aynı renge
boyanalım, birbirimizin aynı olalım!
• Ey şuh, neşeli dilberim; ey rengimin, hâlimin aslı; ey
yükümdeki şeker; ey şeker yükümden de tatlı ve güzel
dostum!
• Ey vuruşu sağlam ve yerinde; ey nükteli sözleri yarama
merhem olan sevgili! Ben, tamamıyla yok olmuşum,
kendimden geçmişim de baştanbaşa sen kesilmişim.
• Ey güzel ay; ey ay yüzlü sevgili! Yüzünü gösterdikçe
bizim komşumuz idin! Şimdi evi birleştirdik; komşuluktan
çıktık, aynı evde oturuyoruz!
• Sen, şimdi bir padişah gibi saldırışa geç, hücum et de
içerde senden başka ne varsa hepsi yok olup gitsin; “Allah
çok büyüktür!” sırrı zuhur etsin!
• Düşünceyi, kuruntuyu bırak; onlara gönlünde yer verme!
Çünkü sen, çıplak bir kişi gibisin; düşünce de zemheri soğuğu
gibidir; zemheriden kendini koru!
• Yalnız kaldığın için üzülme! Şu kadarını bil ki; dünyada
hiç kimse kimsesiz kalmaz! Birisi ile uyuşamazsan,
anlaşamazsan, onun yerine Allah bir başkasını senin karşına
çıkarır!
• Ben bu evden gidersem, evi boşaltırsam, benim gibi bir
başkası yahut da benden beteri çıkar gelir!
• Dünya, binlerce yıllardan beri insanlara birbirlerinden
miras kalmıştır; baba toprak altına gidince oğul baba yerine
geçer!
• Yalnız insanlar değil, hayvanlar da böyle! Böyle
olmasaydı, dünyada bir tek canlı varlık göremezdin!
• Güneş, geceleyin gökyüzü damından çekilip gidince
güneşin yerini yıldızlar yahut ay alır!
• Çünkü herkesin gönlüne bir memur tayin edilmiştir! Bu
memur, onları işsiz güçsüz, sefersiz bırakmaz!
• Kardeşim incir satan bir kişiye, incir satmaktan daha iyi
bir iş yoktur.
• Ayakaltında çiğnenen toprağı hor görme! Onun yarattığı
toprak güzelleşsin, hoş olsun! Çünkü o da âşıktır. Toprağın
toprağı da can şarabı ile yoğrulmuştur.
• O toprak çiçekler yetiştirir, güller bitirir. Biz burada da
mestiz, orada da mestiz diye söylenir.
• İnsan mest olunca daha da güzelleşir, fakat toprak
insandan da daha fazla mest olmuş, yerlere serilmiştir.
Ayakaltında çiğnenmektedir.
• Bozulmuş, kokmuş bir suyun kullanılır bir hâle gelmesi
için ne yapmalı? Onun tekrar ırmağa karışması lazımdır. Kötü
huyumun düzelmesi, güzelleşmesi çaresi nedir; tekrar
sevgilinin yüzünü görmektir.
• Din ordusunun yolunu Şems-i Tebrîzî aydınlatmadadır.
Allah’ım onun yolunu aydınlattığı din ordusunu sonsuza
kadar yürüt!
• Ecel günü gelip de ben ölünce sakın defnettiğiniz mezarda
beni aramayınız, ben orada değilim.
• Benim dirilmemi istiyorsan, bu işi vuslat rüzgârına bırak,
ona ısmarla!
• Sensiz yaşamanın tadı, zevki, neşesi yoktur. Sen
neredeysen biz de oradayız.
• Sensiz bir damarımın bile aklı başında ise can damarım
kopsun.
• Gül bahçesine benzeyen yüzünün güzelliği beni mest etti.
Elimi dikenlere attım, ayağımı dikenlere bastım.
• Aşksız geçen ömrü sen ömür sayma, onu hiç hesaba
katma! Aşk ab-ı hayattır. Onu canla ve gönülle kabul et!
• Ey güzel varlık! Herkes kendi cinsi ile uzlaşmış, kendi
cinsi ile kaynaşmıştır. Herkes kendi tabiatına layık birisini
dost edinmiştir.
• Fakat gönlünde senin açtığın yara bulunan, hiç kimseyi
seçmez. Senin avın olan nasıl olur da başkasına av olabilir?
• Mademki lütfun, ihsanın bizi bizden aldı, kendimizden
geçtik, lütfunu esirgeme, bizi sensiz bırakma!
• Cins cins herkes, her şey kendi cinsi ile kaynaşır, herkes,
her şey kendi cinsinden birisini seçer, alır.
• Kendi cinsinden olmayanla düşüp kalkan münafık sayılır.
Su ile yağ, katran ile kar bir arada bulunabilir mi?
• Cinsinden olmayandan ayrılıp kendi cinsinden olana
kavuşuncaya kadar, bulunduğu yerde susadıkça susar,
susuzluğu arttıkça artar.
• Haberin yok; sen zamanın emrindesin, onun hükmü
altındasın, mekân ise geçeceğin yerdir! Şu hâlde aklını başına
al da kendine muvakkat da olsa huzur bulacağın bir mekân
seç! Zamanın değerini bil! Onu boş yere harcama, yerinde ve
güzel harca!
• Sonunda öyle bir hâle gelirsin ki mekân da zaman da;
mekândakiler de zamandakiler de sana bir şey yapamazlar.
Çünkü sen mekân ve zaman kaydından kurtulursun.
• Gecenin karanlığı bastı da gök aynası gibi karardın, bir
şeyler göstermez oldun, ama sonbahar rüzgârları yüzünden
ağaç gibi betin benzin sararmadı, solmadı.
• Sen, güneşe doğduğu zaman bakma; onu akşamüstü
batarken seyret! Nasıl da sararır solar, gücünü kaybettiği için
utanır.
• Cins cins herkes, her şey kendi cinsiyle kaynaşır. Herkes,
her şey kendi cinsinden birisini, bir şeyi seçer.
• Bu yüzdendir ki birisi cinsinden olmayanla düşüp kalkarsa
o, münafık sayılır. Bu hâl su ile yağın, katranla karın beraber
bulunuşuna benzer.
• O bahtsız kişi, cinsinden olmayandan ayrılıp kendi cinsine
kavuşuncaya kadar, bulunduğu yerde susadıkça susar,
susuzluğu arttıkça artar.
• Kaf Dağı’ndaki Zümrüdü Anka yine geldi. Yine gönül
kuşu göğsümden uçmaya başladı.
• Ayrılık gecesi kanlara gark olan göz, yine vuslat sabahının
yüzünü görmeye başladı.
• Hz. Peygamber Efendimiz ile Hz. Ebu Bekir bir mağarada
buluştular. Örümcek de mağaranın ağzına yine ağ örmeye
başladı.
• Mısır’daki iffetli kadınlar yine Hz. Yusuf’un yüzünü
gördüler, onun güzelliğine hayran oldular da turunç yerine
ellerini doğradılar.
• Beden sarayında oturup duran ruh kadını âşık oldu da yine
çarşafını başına aldı. Koşmaya başladı.
• Halil İbrahim’i seyret, yine kendi parmağından belki süt
emmeye başladı.
• Uyuyanların, uykuya dalanların fikir damına çıkan gönül,
yine aşkımızla yıldızları saymaya başladı.
• Adını söyle, onun adını kim anarsa mezarda kemikleri
çürümez.
• Gönlün kulağına sevgiye dair, remizli sözleri yavaş yavaş
söyle de küfür bile imana gelsin, yüzlerce iman incisi ortaya
dökülsün.
• Gökyüzünde padişahın aşkından ansızın bir şimşek çakar.
O şimşek yüzünden aya bir ateş düşer.
• Şu dünyada gördüğümüz güzeller, gönüldeki güzeli
gizleyen perdedeki resimlerdir. Perdeyi kaldır, içeri gir de
sevgilinle baş başa kal!
• Sen kendi güzelliğin ile kal, güzelleş, güzel şeyler düşün!
İki âlemden de vazgeç, kendi âleminde ol!
• İman sahibi de iman da din de zevklidir, tatlıdır. Helva
tablasının ekşi olduğunu sen nerede gördün?
• Bu ekşiliğin hepsi cinsi cinsine gider. Ekşi, ekşi ile birlikte
gider olduğundan ötürü, ekşilik de senin önünde ve yüzünde
toplanmıştır.
• İlahî güneşin ışığı ile sıcaklığı ile olgunlaşmayan meyve,
şeker kamışı bile olsa ekşidir.
• Aşk güneşinin yakışına sabır gerektir. Sabret, şu uygunsuz
hâllerine, ekşi davranışlarına bak da bir iki gün sabret,
olgunlaş, piş!
• Onun derdini tanıyan deva istemez. Gönlünde O’nu
hisseden, can kulağı ile O’nun adını duyan da kendinden
geçer, kendinden nişan kalmaz, iz kalmaz.
• Gül yüzlülerin hevesine düşmüş, ahmakça sözler
söylüyorsun. Ne olurdu, bir de narçiçeğine benzeyen kendi
güzel yüzünü görseydik.
• Sen kendi güzelliğine âşıksın, fakat kendinden de gizlisin.
Şu çıplak bedenine buluşma elbisesi giyiver.
• Ariflerin sevgilileri de manevî aydınlıkları da gönüllerinin
dışında değildir. Onlar üzüm suyundan yapılmış şarabı
içmezler, onlar mana şarabını kendi damarlarında dolaşan
kanda bulurlar.
• Dünyada herkes bir Leyla’ya Mecnun olmuştur. Ariflerin
her an Leylaları da kendileridir, Mecnunları da!
• Sen eğer “benlik Firavunu”nu “beden Mısır”ından (beden
şehrinden) dışarı atabilirsen, gönül evinde Musa’nı da
görürsün, Harun’unu da!
• Gel, gel ki sen cansın, semaın canının canısın. Gel ki sen
sema bahçesinin, yürüyen selvisisin.
• Keskin kılıcı kınından çek! Haset edenlerin kanlarını dök,
ta ki bedensiz baş kendi bedeni etrafında çırpınarak dönüp
dursun!
• İnsan kellelerinden dağ yap! Dökülen kanımızdan deniz
meydana getir, ta ki toprak ve kum, akan kandamlalarını
içsin!
• Ey gönlümden haberdar olan! Yürü git, ağzımı tutma,
yoksa gönlüm yarılır da yarığından kan fışkırır.
• Bırak söyleyeyim, sözümden belki kavga çıkar ama
kavgaya kulak verme, hiç aldırış etme. Bizim saltanatımız ve
kahrımız insanlar tarafından meydana gelmez.
• Bütün dünya, mevki, servet, şöhret peşinde çırpınıp
durmada, dertlere düşmededir. Bizse bu köşede mutluyuz,
hoşuz, epeyce de saygılar görmedeyiz, neşe ile mest
olmadayız.
• Aşk ne uyku bıraktı, ne sabır. Aşk ne nam bıraktı, ne de
ar!
• Akıl binlerce hırkayı yırttı. Edep binlerce fersah uzaklara
kaçtı.
• Ey gönül! Sen aynada kendini eğri görürsen, bu eğrilik
sendendir. Eğri olan sensin, ayna eğri değil! Ayna her şeyi
doğru gösterir. Önce sen kendini doğrult!
• Develer sarhoş oldular. Şimdi sen deve oyununu seyret!
Kim sarhoş deveden edep, bilgi ve ibadet bekler?
• Bizim bilgimiz onun yani Hakk’ın bilgisi, yolumuz onun
caddesi, hararetimiz koç burcundan güneşten değil, onun
sıcak nefesi.
• “Ruhumdan ruh üfürdüm” günü nefesi sana can verir.
• Hakkın işi “Ol” emri ile oldurmaktır. Yaratışı sebeplere,
vasıtalara bağlı değildir.
• Balçık çiğneyen develer bu dünyaya, şu balçığa bağlanıp
kalmışlardır. Ruhumuzun, gönlümüzün balçıkla ne ilgisi var?
• Gözyaşları neden akıyor? Gönül ateşini söndürmek için.
Yüz niçin sararır, solar? İç âlemini, gönül derdini anlatmak
için.
• Âşıkların yanaklarına akan gözyaşları, seni ayakkabıların
çıkarıldığı kapı yanındaki saftan alır; “Buradan hemen kalk,
aşkın huzuruna git!” der.
• Gör ki gülbaharın davetine nasıl icabet etti. Halil
İbrahim’in öldürülmüş dört kuşu gibi ölü iken dirildi, koşarak
geldi.
• Ben öyle bir çocuğum ki hocam aşktır. Bırakmıyor ki
başımı kaldırayım, boyumu göstereyim.
• Aşk gibi daima diri olayım, daima varlık sahibi olayım,
yemeden, içmeden, yatmadan, uyumadan kesileyim.
• Kendine gel de Ebu Bekr-i Rebabî gibi sus, sus da ben can
olayım, bedenden sıyrılayım.
• Ben görünüşte bir zerrenin yarısından da küçüğüm. Fakat
aşk bakımından âlemden de genişim, dünyadan da büyüğüm.
• Bir damlayım ki hem damlayım hem deniz! Çeşitli
yönden, çeşitli şekiller ve hadiselerle denenmedeyim, imtihan
edilmedeyim.
• Önce de Sen varsın, sonra da Sen varsın. Sen benim
evvelimi de ahirimi de hayırlı et!
• Öyle bir arkadaş istiyorum ki benim derdimi kendine dert
edinsin. Fakat öyle kendinden geçsin ki neşe ile gamı
birbirinden ayırt edemesin.
• Ben bir kulum, köleyim; ama efendimi azat ettim. Ben
öyle birisiyim ki üstadı üstad ederim.
• Ben öyle bir canım ki dünyadan daha dün doğdum. Fakat
köhnemiş dünyayı yeni baştan kurdum, imar ettim.
• Benim davam budur. Ben çeliği çelik yapan bir mumum.
• Ben gam gecesinde kara bulutum. Ben öyle bir kara
bulutum ki bayram gününün gönlünü sevinçle doldururum.
• Ben öyle acayip toprağım ki aşk ateşi ile tüttüm de
gökyüzünün burnunu rüzgârla doldurdum.
• Beni ayıplama, beni sen mest ettin. Apaçık ortaya
çıkarsam, insafsızlık edersem, sakın darılma!
• Ben bir gönül alanın aşkı ile gül bahçesine dönüştüm. Can
gördüm, can gördüm, gönül verdim, gönül verdim!
• Ben aşkta Hz. Süleyman gibiyim. Kuşların dostuyum.
Onların dilinden anlıyorum. Bende hem peri aşkı var hem de
istediğim zaman perileri çağırabiliyorum.
• Hocam ben ne biçim bir kuşum. Ne kekliğe benziyorum,
ne de doğana. Ne güzelim ne çirkin, ne buyum ne oyum.
• Ne pazar taciriyim ne de gül bahçesinin bülbülü. Sen bana
bir ad tak da kendimi o ad ile çağırayım.
• Ne kulum ne hür, ne mumum ne demir, ne ben kimseye
gönül verdim ne de kimse bana gönül verdi.
• Ben bu dünyada aşk ile neşelendim. Aşk ile mest oldum.
Birisini gördüm de “Kimsin?” diye sordum. “Ben
meyhanenin padişahıyım” diye cevap verdi.
• Nerede olursam olayım, aşk ile birlikte, aynı kâseden
içiyorum. Her nerede gezersem gezeyim bana hep meyhanede
dolaşıyormuşum, meyhanede geziyormuşum gibi geliyor.
• Altınım, gümüşüm gitti ama gümüş gibi parlak bedenli bir
güzelin göğsüne dayanmışım, onun kucağındayım. Malım
mülküm yok ama kendim meyhanenin malı, mülkü olmuşum.
• Bende sabır kalmadı ki unutkanlığa kulak vereyim. Akıl
kalmadı ki usul ve âdet üzere yol yürüyeyim.
• Dualarım senin muma benzeyen kulağının etrafında döner
durur. Bu yüzdendir ki dualarım mumun alevi etrafında dönüp
duran pervanenin kanatları gibi yanıktır.
• Ben marangozun elinde bulunan tahta gibiyim. Bu yüzden
ne keserden korkarım, ne de çividen kaçarım!
• Tahta gibi kendimde değilim, tahtalığa aykırı düşüncem de
yok! Marangozun elinden kaçarsam, ateşten başka bir şeye
layık olmam.
• Taş gibi katı, sert bir hâle gelirsem, lal olmaya yol
bulamam. Sadık mağara dostundan kaçarsam, mağara gibi dar
ve karanlık kalırım.
• Yapraksız kalmaktan kaçarsam, şeftaliyi öpemem.
Tatardan kaçarsam, Tatar miskini koklayamam.
• Sen’in gibi eşsiz bir padişahın huzurunda öleceğim gün,
ne mutlu bir gündür. Sen’in şeker madeninin kapısında ölmek,
tatlı candan ayrılmak ne hoş bir gündür.
• Sen’in gül bahçenin selvisi gölgesinde ölürsem,
toprağımdan yüz binlerce gül biter.
• Sen’in ayakucunda sevine sevine el çırparak ölürsem,
yaşayışa harîs olan nice kişi şaşkınlıklarından ellerini ısırırlar.
• Dostlar, bahar geldi. Selvi ağaçlarının yanına gidelim. Yüz
üstü yatmış uyuklamış bahtı, sevgilinin bahtı gibi
uyandıralım.
• Çimen garipleri nasıl bir hileye başvurarak ayaksız olarak
yürüyüp koştularsa biz de hem ayağımız bağlı hem de adım
atarak o garipler yurduna gidelim.
• Toprak bedenden baş kaldıran, kurtulan ruhun adı “akan,
yürütüp giden” manasına gelen “revan”dır. Biz de dizi bağlı
canı tutalım, onların menzillerine kondukları yere götürelim.
• Akıl der ki: “Ben onu dil dökerek meth-ü sena ederek
kandırırım.” Aşk der ki: “Sen sus, ben onu uğrunda can
vererek aldatırım.”
• Gamının verdiği elemlerden, keder dikenlerinden dikenler
toplarım da nergis, Sadberk gülü devşirmeyi düşünmem.
Gamının dikenleri benim için güllerden daha değerlidir.
• Dünya işini paylaşmayan şu köpeklere bak! Nasıl da
birbirlerine düşmüşler. Biz köpekten doğmadık, köpek de
değiliz. Bu sebeple biz dünya işinden vazgeçtik.
• Aşkın verdiği ders hiç unutulur mu? Ona çalışmaya
ihtiyacımız yok. Zaten o ders çalışmakla öğrenilemez.
• Biz rüşvet padişahı değiliz. Biz paramparça olmuş gönül
hırkalarını diker, yamarız.
• Bizden sır saklama, biz senin gönlündeyiz. Her şeyi
biliyoruz. Bizden gönlünü çekip alma, gönlün bizim
elimizdedir!
• Ölümle yüz yüze savaşa giriştim. Korkmak şöyle dursun,
karşıma çıktığı için ölümün kendisinden neşeler aldım,
sevinçler elde ettim.
• Ah ben ne biçim bir insanım, ne renkteyim, ne hâldeyim?
Ne olduğum belirsiz, acaba ne zaman kendimi olduğum gibi
göreceğim?
• İnsanın kendinden geçmedikçe kendine gelmesine imkân
yoktur. Bu yüzden biz de kendimizden geçtik de sonra
kendimize geldik.
• Aşkın boyuna, posuna göre bizim boyumuz kısaldı. Bizim
boyumuz, posumuz kısaldıktan sonra, biz yüce bir boya, posa
sahip olduk.
• Âşıkların okuyup bilgi elde ettikleri mektep ateştir,
ateşlerle doludur. İşte ben gece gündüz böyle bir mektebin
içindeyim.
• Yüzünü sapsarı yüzüme koy! Elini göğsüme daya! Ateşler
içinde tir tir titriyorum.
• Mademki bizim muradımız muratsızlıktır, bu yüzden biz
daima murada ereriz.
“Muratsız olmak, bütün emellerden vazgeçmek, kemal
alametidir. Fuzulî merhum bir beytinde şöyle buyuruyor:
“Kendilerine tapanlara biz diken oluruz ama dostu sevenler
için ipek oluruz.”
• Mum gibi yanıp yakılan âşıktan ayrılmamıza imkân
yoktur. Sanki biz o mumun fitiliyiz, sanki biz o mumun
fitiliyiz.
• Bizden kaçma! Çünkü biz seninle sütle şeker gibi
birbirimize karışmışız.
• Ey benim gözüm, ey benim nurum! Nurunla mezarımın
içini aydınlat, nurla doldur!
• Gittim, ötelere gittim. Dünyadan bir baş ağrısı eksildi.
Üzüntüden, gamdan canımı kurtardım.
• En yakınlarıma, dostlarıma; “Dünyada hoşça kalın!”
dedim. Canımı aldım, nişansız, ne olduğu bilinmeyen öteki
dünyaya götürdüm.
• Dünyadan, şu altı kapılı evden çıktım. Varımı yoğumu
mekânsızlık âlemine taşıdım.
“Altı kapılı dünya şunları gösteriyor. Sağ, sol, ön, arka,
yukarı, aşağı.”
• Penceremden şaşılacak bir ay göründü. Dama gittim,
merdiven götürdüm.
• Ruhların toplandığı yer olan şu gökyüzü damı, ne de hoş
bir yermiş!
• Gül dalım soldu, pörsüdü, döküldü. Onu aldım, tekrar gül
bahçesine götürdüm. Yolumu cennetlerin bulunduğu diyara
götürdüm.
• Mezarımın taşına şu derin manalı sözü yazınız: “Ben
başımı beladan, sık sık, karşılaştığım imtihandan kurtardım!”
• Hakikati örtsün, kapatsın, herkes açıkça görmesin diye
Peygamber Efendimize “Ahmed” demiş, ben “Ahmed”den,
“Ahad”dan başkasını istemem.
• Sen, orucu, şaşılacak acayip meziyetleri bulunan bir şey
olarak bil! Oruç, insana can bağışlar. Gönül lütfeder. Sen,
şaşılacak bir şey görmek istersen, oruca şaş!
• Sen, göklere çıkmak, Miraç etmek sevdasındaysan, şunu
bil ki oruç, senin önüne getirilmiş bir Arap atıdır.
• Oruç, can gözünün açılması için bedenleri kör eder. Senin
gönül gözün kör de o yüzden kıldığın namazlar, yaptığın
ibadetler sana o aydınlığı vermiyor, hakikati göstermiyor.
• Oruç, insan şeklindeki hayvanın hayvanlığını giderir. Bu
yüzdendir ki oruç, insanın insanlığını olgunlaştırmaya
mahsustur.
• Âşıkların hayatı, beden matbahı yüzünden kararmıştı. İşte
oruç, o matbahları aydınlatmak için çıktı geldi.
• Sen, hiç bilgi nuruyla nurlanmış bir hayvan gördün mü?
Beden de bir hayvandır. Hayvanın ardına düşüp de orucu
bırakma!
• Sen, canının içinde Kur’an nurunu istiyorsan, şunu bil ki
oruç bütün Kur’an’ın tertemiz nurunun sırrıdır.
• Gök sofralarının, ruha mahsus sofraların başına tertemiz
kişiler oturturlar. İşte oruç, sana, onlarla bir kaptan yemek
yedirir.
• Oruç seni gün gibi gönlü aydın, canı saf bir hâle kor.
Sonra da padişahla buluşma bayram gününde varlığını kurban
eder, seni varlıktan ve benlikten kurtarır.
• Oruç ayına girdiğin zaman, o aya kavuştuğun için Hakk’a
şükrederek sevinerek neşeli olarak gir! Çünkü Ramazanın
gelişinden üzülenlere, gamlılara oruç haramdır. Onlar, oruca
layık değillerdir.
• Gel, gel de birbirimizin kadrini, kıymetini bilelim, çünkü
belli olmaz, birbirimizden ansızın ayrılabiliriz.
• Mademki Peygamber Efendimiz; “Mümin müminin
aynasıdır” diye buyurdu. Ne diye aynadan yüz çeviriyoruz?
• Kerim olan kişiler, dostları uğruna canlarını feda ederler.
Köpekliği bırak, biz de kerim insanlardanız!
• “Kul e’uzü”leri, “Kul hüvallah”ı neden birbirimizi sevmek
için okumuyoruz?
• Garazlar, kinler dostluğu karartır, gönlü yaralar. Ne diye
garazları, kinleri gönlümüzden söküp atmıyoruz.
• Biz, yokluk âleminde her şeyimizi harcamış kişileriz. Biz,
kitap yazmaktan başka bir bilgisizlik bilmiyoruz.
• Can ormanında gerçekten de bir iman aslanı var. Benim
şüphe dağarcığımı muhakkak o yırttı.
• Bir ömür boyunca senin sofrandayım. Senin nimetlerinle
besleniyorum. Senin lütuf bayrağının altındayım.
• “Ey dost, gördüğüm rüya mıdır, hayal midir?” diye o
gözümü ovuyorum. Seni gören, sana seslenen, acaba ben
miyim? Bu gördüğüme bir türlü inanamıyorum.
• Allah’ım! Namazda gönlümü tam manasıyla sana
veremezsem, ben bu namazı namaz saymam!
• Ben, yüzümü Sen’in aşkından ötürü kıbleye çevirdim!
Yoksa bana Sen’siz usanç veren namazı ve kıbleyi ben ne
yapayım?
• Ben, bu riyalı namazdan öyle utanıyorum ki utancımdan
gönlüme inemiyorum, Sen’i bulamıyorum!
• Aslında, gerçekten namaz kılanın melek sıfatlı, melek
huylu olması gerekir. Hâlbuki ben, hâlâ nefse uymuş yırtıcı
canavar huyundayım.
• Benim namaz kılmaktan maksadım odur ki; namazda
Sen’i gönlümde öyle bulayım, Sen’inle öyle beraber olayım
ki ayrılık derdinden artık hiç bahsetmeyeyim!
• Yoksa bu nasıl namaz olur ki? Sen’inle oturayım da
yüzüm mihrapta, gönlüm çarşıda pazarda olsun!
• Cenab-ı Hak buyurdu ki: “Bütün dünyada bulunan
çiçekleri boya, fırça olmadan boyadık. Onlara çeşitli güzel
kokular bağışladık. Süt emzirmeden çiçek bebeklerini
büyüttük, geliştirdik, güzelleştirdik.
• Cennetler içinde cennet, cennetler içinde cennet meydana
getirdik. Ey komşu, gel orasını vatan edin.
• Canları yücelere yönelttik, uçurduk. İşte canlar, sevgilileri
ile şimdi buluştu.”
• Yeter sus artık, sen onlarla sözle değil, susarak konuş.
Zaten sükût, gizli şeyleri daha iyi anlatır, daha iyi açıklar.
• Şehvete kapılmak, heva ve hevese meyletmek bir kilittir ki
gönüllerimiz onunla kilitlenir. Sen anahtar ol, anahtarın dişi
ol!
• Hz. Süleyman sana; “Kuşdilini duy, öğren!” diyor.
Hâlbuki sen öyle bir tuzaksın ki kuş senden ürker kaçar, sen
tuzak olma, yuva ol, yuva!
• Bir güzel sana yüz gösterirse ona ayna ol, onu içine al,
onunla dol! Güzel sana karşı saçlarını yüzer açarsa sen ona
tarak ol, tarak.
• Zenginleştin, armağanlara, mallara sahip oldun da bunlara
karşılık şükran olarak aşkı verdin. Malı bırak, mal şöyle
dursun, sen aşka şükran olarak kendini ver, kendini.
• Bir müddet ateş oldun, rüzgâr oldun, su oldun, toprak
oldun. Bir müddet de hayvan oldun, hayvanlık âleminde
dolaştın. Mademki, bir müddet can hâline geldin, hiç olmazsa
sevgiliye layık bir can ol, sevgiliye layık bir can.
• Ey oğul! Hiç bir ateş, bir başka ateşle sönmez. Benim
gönlüm, aşk yüzünden kanlar içinde kalmış. Sen benim
kanımı, kanla yıkama!
• Ne kadar kaçtımsa gölgem benden ayrılmadı. Kıl gibi
incelsem de beni vekil eden peşimden gelen yine gölgemdir.
• Gölgeleri ancak güneş giderebilir. O bir gölgeyi uzatır,
kısaltır. Sen gölge ile oynamak hünerini güneşte ara!
• İki bin yıl gölgenin peşinden koşsan, sonunda geride
kaldığını görürsün. Sen yine geridesin, gölge ileridedir.
• Hizmetin, çalışman, çabalaman suç sayılmıştır. Nimetin,
sana zahmet olmuştur. Mumun sana ışık değil karanlık
saçmadadır. Arayıp taraman senin elini ayağını bağlamıştır.
• Bunların sebebini sana anlatırdım, ama senin gönlünün
beli kırılır diye korkuyorum. Gönül şişesini de kırarsan, senin
için o kırıkları tamir etmek yoktur.
• Benden duy, benden işit! Sana gölge de lazımdır, nur da.
İnsana ikisi de gereklidir. “Kötülüklerden sakın (itteku)
ağacının önüne başını koy da gölge varlığın uzasın gitsin.
• Sen, Hakk’ın lütuf ağacından yetiştin, geliştin. Kanatların
çıktı. Sus artık. Güvercinler gibi “bakara, bakara” demeye
kalkışma!
• Gülfidanlarının dünyası, Sen’in kırmızı, yeşil renkli
elbiselerine bürünmüştür. Gece yolcularının ümidi de Sen’in
gündüzünün uyanmasına bağlanmıştır.
• İnsanların yüzleri, Sen’in yüzünün aynası olmasaydı,
insanlardan kaçardım, dağlara sığınırdım.
• Cansız sandığımız varlıklarla, bitip boy atan bitkilerle bir
samanlığa benzeyen dünya, Sen’in kehribarın olmasaydı;
yokluktan nasıl meydana gelirdi?
• O, eve geldi ama biz deliler gibi sokaklara döküldük. Onu
arıyoruz. “O nerede, o ay yüzlü nerede?” diye bağırıp
duruyoruz.
• Hâlbuki o evin içinde; “Ben buradayım” diye bağırıyordu.
Benim ise evin içinden gelen sesten haberim bile yoktu da
“Neredesin?” diye her tarafa bağırıp duruyordum.
• Bizim mest olmuş bülbülümüz, bizim gül bahçemizde
ötüp duruyordu da biz kumru gibi “Ku, ku, nerede, nerede?”
diye feryat ederek uçuyorduk.
• Uzakta bulunan dostlara mektup yazmak istesem, bana
kâğıt olur, kalem olur, mürekkep olur.
• Ey huyu her zaman merhamet ve lütuf, iyilik olan güzel!
Haydi, kapında bekleyen bu yoksullarına bir şeyler ver!
• Kıtlık senesinde, Hz. Yusuf’un güzelliği can gıdası oldu.
Biz de kıtlıktan bunaldık, sana geldik.
• Sufîler, yine helva arzu etmekteler. Onların gönüllerinin
arayıp özlediği senin o tatlı dudaklarındır. O tatlı sözlerindir.
• Âşığın kibrini, kendini beğenme huyunu, bir kokla! Onda
can kokusu yoktur. Toprak kokusu vardır. Zaten o koku
aslında topraktan yaratılan bedendendir. Böyle uçsuz bucaksız
vahdet denizinde kendini beğenmek ayıptır, utanç vericidir.
• Eğer burnun açılır da bir hakikat kokusu alırsa o koku
burnuna aşk mağarasından gelmededir. O koku hiç
duyulmamış, hiçbir aktarda bulunmayan acayip bir kokudur.
Her tarafa koşarsın, mağara nerede bilemezsin.
• Âşığın tertemiz bir hâlde bulunan yüzünde, renksizlik
rengi vardır. Fakat o güzel yüzlü sevgilinin vefası, lütfu,
sefası nerede?
• Sermedi olan yani ölümsüz olan ömürden sana bir müjde
geldi. Allah’a hamd et! Artık senin ömründe ne bu senenin bir
gamı vardır, ne de geçen senenin.
• Allah’ım bu bahçeyi sonsuz baharının lütfu ile daima
yeşert, yemyeşil, ter ü taze sakla!
• Sakla da melekler oradan meyve devşirsinler,
elmalıklarında gezinsinler.
• Allah’ım, şu aşk ırmağının suyu, senin ihsanın, bu ırmak
her tarafa aksın, hiç bulanmasın.
• Allah’ım, bu duaya, sen de âmin de! Zaten dua da senin
duan, âmin de senin âminin.
• Dünya çenginde, dünya kanununda teller var. Her telin
feryadı, senin emrine göre, senin arzuna göredir.
• Ben uyumuştum, beni sen uyandırdın. Ben senin
çevgeninde bir top gibiyim.
• Senin canının çekişleri olmasaydı; topraktan yaratılmış bu
beden, nasıl âşık olabilirdi? Toprak nerede? Aşk nerede?
• Kuru toprak mest oldu da nağmelere başladı. Bu nağmeler
senindir, nağmeler senindir, senin!
• Ruh, ezelde, “Elest” gününde senin yüzünün güzelliğini
görmüş, mest olmuştu. Ezelden gelip bu balçık bedende
sürgün hayatı yaşarken, senden ayrı düştüğü için perişan oldu.
• Beni serap sola çekiyor, gönül de sağa. Sevinerek yürü,
git! Çünkü bu çeşitli yönlerden çekilmek, sevgi alametleridir,
bu da hoş bir şeydir. Peki, ama ey zavallı! Sen hayatında neler
çektin, onu söyle!
• Meyhanecimizin coşkunluğu, münacatımızın nuru olan
güzel! Dilek perdelerimizi sen yırttın. Niçin yırttın söyle?
Bizim dileksiz mi olmamızı istiyorsun söyle!
• Gökyüzündeki ay, bulutlar arasına girer, kararır. Işıkları
zayıflar. Ey bulutlarla gizlenmeyen, ey bulutlardan uzak olan
“can ay”ı; sen bir şeyler söyle!
• Gölgen daimî olsun, ayın da daima parlasın dursun. Felek
de sana kul köle olsun, neden korktun, ürktün, söyle!
• Aşk, dün gece, bana dedi ki; “Nasıl oldu da bana âşık
oldun?” Ona dedim ki: “Nasılı, nedeni bırak da ne şekilde
gönlünü çaldığını söyle!”
• Ben nefsi ile savaşan kişiydim, akıllıydım, zahittim. Ey
zahitlik, ey takva neden kuş gibi uçup gittiniz? Onu söyle!
• Susuzum, içtikçe içiyorum, kanmıyorum. Benim ölümüm
de sudandır, diriliğim de sudandır. Sen suyunu devrettir,
döndür! Ben senin suyu döndürüşünün kuluyum, kölesiyim.
• Bana peşkeş çekiyorsun, armağan sunuyorsun. Sen
armağan olarak bana kendini sun da ben senin gömleğinden
baş çıkarayım.
• İki elim de yoruldu, işten güçten kaldı. Ama zaten ellerim
benim değil, senindir. Senin nefesin, senin hikâyen
olmadıkça, benim elim ne işe yarar?
• Dün gece, kuluna verdiğin söz ne oldu? Sen’in söz verişin,
sözünden dönüşün ve güzelliğinin, her üçü de yaşasın, var
olsun.
• Cihanı bir bakışı, bir gülüşü ile kendine meftun eden
padişahlar padişahının sözünde durmayışından, ahdini
bozmasından ne kaygısı olur?
• Ey gönül! Ne istiyorsan iste, lütuflar, ihsanlar hazır,
padişah burada. O ay yüzlü; “Haydi, git de gelecek sene gel!”
demez.
• Padişahın canına yemin ederim ki; O’nun ihsanı peşindir,
ben O’ndan yarın vadesini duymadım. Gökyüzünde parıl parıl
parlayan ayın aydınlık vermeyi unuttuğunu hiç duydun mu?
• Nerede o yardımlar, lütuflar; nerede o hikâyeler; ne oldu o
açışlar, nerede açan?
• Biz, dedim, aslında biz var mıyız? Biz O’nun ayağının
altında öldük. Hayır, yanlış söyledim, O’nun aşkı ile dirilen,
hiç ölür mü?
• Padişahın hayali, salına salına yürüdü. Kerpiç de çatladı,
taş da. Kuru ağaç bile gülmeye başladı. Kısır kart kadın gebe
kaldı, doğurdu.
• Padişahın hayali böyle olunca, artık onun cemalini gör ki
nasıl olur. Hayali, cemalini bize hayalimizde gösterendir.
• Hayali bir mana güneşinin nurudur. Canımıza düşmüş,
aksetmiştir. Cemali, sanki dördüncü kat gökte, parıl parıl
parlayan güneşin kursudur.
• Yemekteki tuzu, yalnız o yemeği yiyen, ağzına alıp
çiğneyen kişi bilir.
• Oruç ayı geldi. Hepinize kutlu olsun. Ey oruca yol
arkadaşı olan, dost olan kişi! Yolun uğurlu olsun, hoş olsun.
• Ben ayı görmek için dama çıkmıştım. Çünkü candan,
gönülden orucu özlemiştim, onu hasretle bekliyordum.
• Aya bakayım derken başımdan külahım düştü. Mübarek
oruç padişahı benim aklımı başımdan aldı. Beni mest etti.
• Ey Müslümanlar! Ona gönül verdiğimden beri ben zaten
mest olmuşum Aklım başımda değil. Ah, orucun ne de hoş
bahtı varmış, ne de güzel devleti varmış, hâli varmış.
• Bu oruç ayında gizlenmiş eşsiz bir ay var. Hem de Türk
gibi oruç çadırında gizlenmiş.
• Bu mübarek ayda, oruç harman yerine sıkıntısız, neşeli
gelen kişi, o güzeller güzeli aya yol bulur.
• Sıhhatli, atlasa benzeyen yüzünü kim sarartırsa o orucun
ipekli elbisesini giyer.
• Bu ayda dualar kabul olur. Oruçlunun ahı gökleri deler,
geçer.
• Oruç kuyusunda sabreden kişi, Yusuf gibi aşk Mısır’ında
sultan olur.
• Ey sahura kalkan, sahur yemeği yiyen kişi! Az konuş,
hatta sus! Sus da orucu anlayanlar, oruçtan söz etsinler.
• Ey ayrılığı ile göklerin, yerlerin ağladığı sevgili! Ayrılığın
yüzünden gönül kanlar içinde kalmış, akıl ile can da
ağlaşıyorlar.
• Dünyada senin yerini tutacak hiç kimse yoktur. Bu
sebepledir ki senin mateminde hem bu dünya hem de öteki
dünya ağlamadadır.
• Cebrail ile diğer meleklerin kanatlarını mosmor olmuş,
bütün peygamberler, bütün veliler senin ölümün için gözyaşı
dökmekteler.
• Bu matem içinde öyle bir hâle geldim ki söz söylemeye
kudretim kalmadı. Yoksa ağlamanın ne olduğunu ben âleme
gösterirdim. Ağlamada, feryat etmede örnek olurdum.
• Sen bu dünya evinden gidince devlet, saadet tavanı yıkıldı.
Ayrılıkla, ölümle imtihan edilenlere, mutluluk dahi ağlamaya
başladı.
• Ey aziz varlık; hakikatte sen, bir kişi hâlinde görünen,
yüzlerce âlemdin. Dün gece, senin için o âlemin de bu âlemin
de ağladıklarını gördüm.
• Sen gözden uzak düşünce, göz de senin arkana takıldı,
gitti. Böylece can gözsüz kaldı da kanlar saçmaya başladı.
• Ağlamamı isteseydin; sana, yağmur gibi gözyaşları
dökerdim fakat gönlümün, kanlar saçarak böyle gizlice
ağlaması daha iyi.
• Senin için ağlamak değil, ayrılığınla tulumlar dolusu yaş
dökmek, her ar kanlarla erimek, her nefes feryat etmek gerek.
• Bu gece yarısı, böyle ay ışığı gibi nurlar saçarak gelen
kimdir? Bildim, bildim, bu aşk peygamberidir, mihraptan
çıkageldi.
• Aşk peygamberi, bir meşale getirmiş de uykuyu ateşlere
vermiş, yakmış yok etmiş. Bu nerelerden gelmiş? Bunu kim
göndermiş? O, hiç uyumayan, uyku nedir bilmeyen padişahlar
padişahının yanından gelmiş.
• Bu şehre, bu velveleyi, bu gürültüyü salan kimdir? O,
dervişin harmanına sel gibi gelip çatmış.
• Kâinatta, varlık âleminde, ondan başka kimse
bulunmayan, tek olan, eşsiz olan kimdir; söyleyin! Bir
padişah ki kalkmış, gece yarısı değersiz bir kulunun yanına,
bir kapıcının kapısına gelmiş.
• Kimdir bu ki yarattıklarına bir kerem sofrası açmış,
herkesi yediriyor, içiriyor. Gülerek dostları davete gelmiş.
• Onun büyüklüğü, onun kudreti karşısında, bütün gönüller
tir tir titremede. Bütün canlar sabırsız. O korkunun titreyişinin
bir zerresi de cıvaya düşmüş de titreyip duruyor.
• Kullarına gösterdiği yumuşaklık, o lütuf var ya; işte o
yumuşaklıktan, o lütuftan bir parçacığı da sincap postuna
nasip olmuş.
• Aşkın getirdiği üzüntüler, gözyaşları, feryatlar; iniltilerden
ıslak bir nağme de su dolabına verilmiş de bu yüzden
ağlayarak inleyerek dönüp duruyor.
• Aşkın koltuğu altında bir deste anahtar var. O bu
anahtarlarla, açılmayan bütün kapıları açmaya gelmiş.
• Ey gönül! Sen gördüklerinden mi mest oldun, yoksa
görmediklerinden mi?
“Şu bedenimiz, şu insan şeklinde görünen maddî varlığımız,
bizim gerçek varlığımızın perdesi, yüz örtüsüdür. Aslında biz,
bütün secde edenlerin kıblesiyiz.”
• Aklını başına al da gönlünü tamamıyla ölümsüz bir dilbere
ver, ver de gönlün, dünya malı kazancına, hasede, kine
düşmesin, mahvolup gitmesin.
• Hiddet, şehvet, şöhret gibi manevî kirlerden arınmış,
güzel, tertemiz bir hâle gelmiş ve durmadan ilahî aşkı arayan
gönlün önünde, Tur Dağı bile aşka gelir, paramparça olur,
yerlere serilir, ayaklarının altına döşenir.
• İlahî aşk şerbetine susamışsın. Fakat dünya hayatının
mihnetleri, sıkıntıları seni yaralıyor, hasta ediyor. Sen, bu
gurbette (dünyada) çeşitli ihtiyaçlar, istekler içinde
çırpınırken huzuru, tam inancı bulamazsın.
• Burada gizli birisi var. Benim eteğimi tutmuş, kendisini
geriye çekmiş, göstermiyor. Perçemimden tutmuş, beni çekip
duruyor.
• Burada gizli birisi var. Can gibi, candan da güzel, bana bir
bağ göstermiş, benim evimi barkımı zapt etmiş.
• Burada gizli birisi var. Gönüldeki hayal gibi gizli... Fakat
yüzünün nuru, bütün varlığımı kaplamış.
• Burada gizli birisi var. Şeker kamışındaki şeker gibi gizli,
tatlı mı tatlı bir şekerci, benim dükkânımı elimden almış.
• Onunla gülsuyu ve şeker gibi karışmışım. Ben onun
huyunu almışım, o benim varlığımı elde etmiş.
• Yüzlerce ruh sana gönlünü vermiş, senin kulun, kölen
olmuş; sense bir cariye gibi her an süslenerek müşteri bulmak
için esir pazarına koşuyorsun.
• Sen dünya işlerine dalmışsın, ihtiyaçların, isteklerin, elde
edemediklerinin üzüntüsü içinde ay gibi iki büklüm
olmuşsun. Hâlbuki gökyüzünde senin üstünlüğünün,
güzelliğinin neşesiyle düğünler oluyor, gök halkı bayram
yapıyor.
• Yüzlerce çeşit nimetler harmanı sana armağan edilmişken,
sen bir tek tane için didinip durursun.
• Aşk köyü sınırında kesik başlar görürsen, korkup kaçma,
köyün içine gir de dikkatle bak; gör ki; öldürülenler ikinci
defa dirilmişlerdir, çünkü âşıklar ölümsüz.
• Bizi de evi de birbirimize düşürdü, birbirimize kattı. Sonra
hamal tuttu, varımızı yoğumuzu aldı götürdü, bizi yoksul
bıraktı.
• Gönle kocaman bir kilit vurdu gitti. Anahtarı da beraber
götürdü.
• Sen o kadehi önce, sonradan yaratılan nefse sun da; artık
masal söylemesin hikâyeler anlatmasın.
• Ey bütün varlık âleminden seçtiğimiz güzel! Sen, bizi
bırakmışsın da kendine yönelmişsin, kendine bakmaktasın.
Kendini seyretmedesin.
• Sen dünya işlerine dalmışsın, ihtiyaçların, isteklerin, elde
edemediklerinin üzüntüsü içinde ay gibi iki büklüm
olmuşsun. Hâlbuki gökyüzünde senin üstünlüğünün,
güzelliğinin neşesiyle düğünler oluyor, gök halkı bayram
yapıyor.
• Yüzlerce çeşit nimetler harmanı sana armağan edilmişken,
sen bir tek tane için bu ihtiyaç tuzağına düşmüşsün.
• Ey yüzü yüzümü ay gibi parlatan sevgili! Senin gözün,
senin bakışın bedenimin bütün cüzlerini görüş, anlayış sahibi
yaptı.
• Gül bahçesinin perişanlığına bak; deli kış geldi, yeşillik
güzelleri bahçeyi bıraktılar, eve gittiler.
• O güzeller, ayrılıp gittikleri için üzüntüden bağın,
bahçenin rengi sarardı soldu. Gül bahçesi ölü çiçeklerle dolu
mezarlık gibi oldu. Köşk zindana benzedi.
• Peri yüzlü güzeller, yabancıların saldırısından kurtulmak
için kışlığa gitmeye hazırlanıyorlar.
• Şu güzeller ne zaman kışlıktan geri dönecekler? Ne zaman
viranenin içinden, hazine gibi meydana çıkacaklardır?
• Kış mevsiminin soğuğu ile mest olup kendilerinden
geçenler, ne vakit ter ü taze, hoş, hayran hâlde güle oynaya
gül bahçesine gelecekler?
• Akan suda çerçöp durabilir mi? Ey benim canım! Koşup
duran canda, nasıl olur da kin bulunur?
• Ey gönül! Sen söyle; ben tavadaki balık gibiyim. Acaba o,
öfkesinden mi yoksa yalvarmasından mı çırpınıp duruyor?
• Ey çaresiz âşık! Beri gel, görüş sahibi ol, her şeyin aslını
gör! Her şeye bakıp duran, fakat aslını göremeyen kişilerden,
bakan körlerden olma!
• Allah aşkına, senin düşmanını da benim düşmanımı da
sevindirme! Düşmanın hilesine kulak verme, dostu incitme,
gitme!
• Ey güzel, ona buna haset eden kişi, hiç kimse için iyi söz
söylemez. Sen Keremine ne layıksa dosta onu yap, gitme!
Elinden gelen lütfu, ihsanı dosttan esirgeme!
• Allah, her yiyenin lokmasını, onun kabiliyetine göre
vermiştir. Boğazında kalacak lokmayı boş yere arama, arama!
• Can Peygamberine dedim ki: “Canım da gönlüm de sana
kurban olsun. Kusuruma bakma; sen bana can şarabı ver! Ben
korkak kişilerden değilim ki âşıkların hay huyundan
ürkeyim?”
• Hakk’ın ebedî hayat denizine dalarak ebedî canı görünce,
bu can sana kol ve kanat kesildi.
• Artık aşka sahip oldun. Sence şu mal mülk ne işe yarar?
Bu âlemin devleti yüksek mevki, senin ulaştığın mevkie ve
devlete göre, ne işe yarar? Kaç para eder?
• Sana karşı köpek nefsimiz, tilkilik edecek, hilelere
başvuracak, buna imkân var mı? Senin çakalına aslan bile
secde eder.
• Ey benim canım! Gece gibi, gündüz gibi, elsiz ayaksız
yollara düşmüş, koşup duruyorum. Çünkü gökyüzünden her
an “gel” diye çağırdığını duymadayım.
• Cansız sandığımız varlıklarla, bitip boy atan bitkilerle bir
samanlığa benzeyen dünya, Sen’in kehribarın olmasaydı;
yokluktan nasıl meydana gelirdi?
• Senin; “hay huy” diye birbiri ardınca çağırman olmasıydı,
toprağın gönlünden bu hay huylar olur muydu? Bu sayısız
bitkiler başkaldırır mıydı?
• Bugün o, buluşma ihsan ediyor, şifalar veriyor. Bugün
ilahî aşkla kendimizden geçtiğimiz için rükû ediyoruz,
secdelere kapanıyoruz.
• Ey adı benim mest olmuş canıma gıda olan sevgili; gözüm
de aklım da senin günlerinle aydınlanmadadır.
• Senin güzel yüzünü, gözünü, boyunu, posunu, elini,
ayağını gümüş renkli bedenini görünce, altı cihet de benim
yüzümün ışığı ile altın rengini aldı.
• Ey komşu! Müjdeci, müjdeli bir haber verdi. O müjdeyi
duyunca gönüller kendinden geçti, yandı, tutuştu.
• Yeni bir iş yapmaya başlasam; bana emir veren, yaptırtan
odur. Ben gönül aramaya kalkışsam, benim gönlümü alan
dilber odur.
• Ben barış arasam, bana barış sağlayan odur. Savaşa
girişsem, düşmanı öldürmek için hançerim o olur.
• Eğlenmek için âşıklar meclisine gitsem, mecliste o bana
şarap olur, meze olur. Gül bahçesine gitsem, o bana yasemin
olur.
• Bir maden ocağına insem, o madeni baştanbaşa akik
hâline getirir, akik olarak karşıma çıkar, denize girsem,
denizin incisi olur, avucuma düşer.
• Bir ovaya gitsem, bir bahçe olur gelir beni bulur.
Gökyüzüne yükselsem, bu defa bir yıldız olur, karşımda
parlar durur.
• Başıma gelen bir belaya sabretmek için bir köşeye
çekilsem, bana minder olur, üstüne oturtur; gamdan, kederden
yanıp yakılsam, beni içine alır, buhurdanım olur.
• Sevgili! Sen Hz. Musa gibisin. Ben de senin elinde
asanım. Bazen halkın dayanağı oluyorum. Bazen de senin
ejderhan!
• Ey baki olan, ölümsüz ve sonsuz olan Allah’ım! Sen’in
varlığına ne gün sığar, ne de zaman! Gönlüm de Sen’in
sevdana kapılmış, zamanım da!
• Bana yüzlerce gün, yüzlerce zaman bağışlasan, onların
hepsi de Sen’in aşkına, muhabbetine feda olsun.
• Gözlerim, yarattığın güzelleri, güzellikleri, çeşit çeşit
hayvanları, bitkileri, gökleri, yıldızları gördü de Sen’in eşsiz
vasıflarını, yaratma gücünü, dilsiz dudaksız olarak gönle
söyledi. Gönül, gözün anlattıklarını duyunca, kendisi
baştanbaşa göz oldu.
• Bu gözlerim, Sen’den gönle haber götüreliden beri, gönül
iki gözüme, dua edip durmada.
• Gökyüzü, yüzlerce mumla, senin gönüller alan o güzel
gözlerini, gece gündüz aramada, telaşla dönüp durmadadır.
• Ey can! Gönlümün gam yemesinden ötürü beni seviyor,
benden razı oluyorsan; ben gama yüzlerce gönül verirdim.
• Beni, senin gam havanında yüzlerce defa döv, ez. Bu
ezilişle, senin tutiyan olurum. Gözlere çekilir, gözleri
aydınlatırım.
• Eğer sen, beni sağda solda arar da bulamazsan, git; beni
sevgilinin yanında ara! Beni o cennette, o gül bahçesinde, o
yeşillikte ara!
• Tembelim, işsizim. Gölge gibi yere uzanmışım. Sen de
beni ebedî olan o selvinin gölgesinde ara!
• Beni yıkılmış, mest olmuş bir hâlde yerlere serilmiş
görmek istersen, gel de o mahmur yüzlerin civarında ara!
• Aşkın verdiği kararsızlıktan hoşlanmayan, huzur arayan
adam soğuk bir adamdır. Sen, sabır, karar nedir bilmeyen
mest olmuş aşığın canını ara!
• Kendini beğenen kimse kabak gibi büyür, yukarılara
tırmanır. Ama insan, kendi varlığından boşalmadıkça onun
kabağı (yani başı) irfanla dolmaz.
• Yere düşen, kısalan, uzayan gölge, gölgenin yerde
sürünmesi, bir şeyler arayıp durması, hep can güneşinin
yüzündendir.
• Aslında, gölge de odur, nur da. Derlenip toplanan, uzayıp
giden de odur. Nur, onun yüzünün aksindendir. Gölge de onun
saçlarındandır.
• Allah’ım! Yarattığın her varlık, her şey, her zerre Sen’in
sanatını, yaratma gücünü, kuvvetini, kudretini gösteren birer
ayna. Sanki daimî önüne bir ayna koymadasın. Bu bir gerçek
ki eşsizsin, benzerin yok. Aynadakinden başka sana bir eş de
yoktur.
• Allah’ım; aynalara, yarattığın eserlere, aksettirdiğin
güzelliğine nasıl erişebilirim? Gönülde, canda, gözde görecek
güç var ama mekândan münezzeh olduğun için görülecek yer
yok.
• Ne şaşılacak şeydir ki sen hem mekândan münezzehsin
hem de her yerde hazır ve nazırsın. Kemiyetsiz, keyfiyetsiz
(neliksiz, niteliksiz) oluşunun delili hem yalnız Sen’de, hem
de her yerde apaçık görünmendir.
• Allah’ım; Sana karşı muvahhidim, vahdet ehlindenim.
Seni “bir” bilmedeyim, kendime göre ise mübarek isim ve
sıfatlarının tecellisi ile kesrete düşmüşüm. Çokluğa
kapılmışım. Bana Sen’in tarafından gelen lütuflar, ihsanlar
var. Sana kavuşma, buluşma var. Benim yönümdense ayrılık
var, Sen’den ayrı düşme var.
• İlahî aşk şerbetine susamışsın. Fakat dünya hayatının
mihnetleri, sıkıntıları seni yaralıyor, hasta ediyor. Sen, bu
gurbette (dünyada) çeşitli ihtiyaçlar, istekler içinde
çırpınırken huzuru, tam inancı bulamazsın.
• Aşk köyü sınırında kesik başlar görürsen, korkup kaçma,
köyün içine gir de dikkatle bak; gör ki öldürülenler ikinci defa
dirilmişlerdir, çünkü âşıklar ölümsüz.
• Senin rüzgârın, gönül bahçesinin ağaçlarını oynatmada,
adını andığım zaman, ağzım şekerle, ballarla dolmadadır.
• Ey benim ağacımı, dallarımı yapraklarla, meyvelerle
dolduran! Bilir misin, benim ağacım neden oynuyor?
• Yapraklarla, meyvelerle dolduğundan ötürü nazlanmıyor,
oynamıyor. Senin sevgin benim gönül ağacımın sabrını,
kararını alt üst ettiği için oynayıp durmadadır.
• Minareyi göremeyen bir göz, minarenin üstündeki kuşu
görebilir mi?
• Gönül bulutu, o manevî ayın aşkı ile bazen toplanıyor, bir
araya geliyor. Bazen, parça parça oluyor, dağılıyor.
• Kanlar döken aşk, belki kapıyı da damı da ele geçirmiş.
Akıl ise şaşırmış, aşkın korkusundan o da evden eve kaçmaya
çalışıyor.
• O eşsiz güzeller şahı yüzünden perdeyi kaldırınca onu
seyretmek için bütün dünya halkı, bütün güzeller perdelerini
attılar.
• Dervişler için “gün” mefhumu yoktur. Onlar için her gün
hem bayramdır hem de Cuma’dır. Ne bayramları eskir, ne de
Cuma’ları!
• Her gün onlara bayram olunca, onlar bayram gününe layık
giyinirler, kuşanırlar; ama yünden örülmüş, süslü elbiseler
giymezler. Ey benim canım! Onlar kendi güzelliklerinin,
kendi güzel yüzlerinin yüzleri ile süslenirler, nur elbiseleri
giyerler.
• Akıl ve din gibi onların içleri de dışları da tatlıdır. Zaten
badem helvasına sarımsak koymazlar.
• Böyle nurdan bir hırka giyen de dostların meclisinde
göğüsteki aydın gönül gibi gezer, dolaşır.
• Akan suda çerçöp durabilir mi? Ey benim canım! Koşup
duran canda, nasıl olur da kin bulunur?
• Güzellikte eşsiz olan sevgili ne yaptı, gördün mü? Geçen
gün bir bahane buldu.
• Ey çaresiz âşık! Beri gel, görüş sahibi ol, her şeyin aslını
gör! Her şeye bakıp duran, fakat aslını göremeyen kişilerden,
bakan körlerden olma!
• Ey yalnız ona âşık olan kişi! Bu huyu yıldızlardan al! Bak
güneş doğup parlayınca yıldızlar yok olur, görünmezler. Sen
de yalnız Allah’a gönül verdiğin için Allah’tan başka her şey
senin gözünde görünmez olmalıdır.
• Güçlü kuvvetli olanlar, neden senin elini bağladılar, bilir
misin? Çünkü sen henüz bir çocuk gibisin, bu âlem de bir
beşiğe benzer.
• Ey yalnız dünya nimetlerine gönül veren, ey mıh gibi
yeryüzüne çakılıp kalan, ötelerden, gönül şehrinden avare
olan, uzak düşen zavallı! Cenab-ı Hak Kur’an-ı Kerim’de söz
incileri dizerken “Yeryüzünü biz bir beşik olarak halk ettik”
diye buyurdu.
• Ey terbiyeli, edepli, yumuşak huylu kul! Sen çocuk gibi
bedenin esiri olmuşsun. Esirlikten, zavallılıktan kendini
kurtar! Sen artık çocuk değilsin, akıl dişlerin çıktı. Onları
göster de mana dünyasının yemeğini yemeğe hazırlan!
• Padişah çocuk kaldıkça ona bakan dadı çocuğa hayatı
zehir eder, zindan eder. Zaten ana sütü emdikçe, çocuk
padişah olamaz, şarap içemez.
• Testi taştan korkar, fakat kaya, taş su kaynağı olunca, o
taşa her an testiler dolmak için gelirler.
• O zaman testi der ki: “Taş bundan sonra beni kırarsa
neşelenirim, mutlu olurum. Çünkü o taştan akan beni
doldurdu, doyurdu. Bana yüzlerce can verdi.
• Onun yolunda ölsem ne çıkar? O beni diriltti, yine de
diriltir. Hatta beni kırıp param parça etse diye ona para, pul
veririm.”
• Cümle âlem, senin varlığının bir eseridir. Ama bu eseri
öyle bir yaraladın ki bunun sebebini ancak sen bilirsin.
• İstersen bir kere daha yarala, ben senden merhem
istemem. Bütün âlem yok olursa ne gam? Sen yüzlerce
âlemsin.
• Seni anlatmaya imkân yok. Çünkü sen, Cenab-ı Hak’ın
sırrının açıklanmasısın. Sen canın canının canı olduğun hâlde
neden cana gelmezsin?
• Bizler ağaçlar gibiyiz, sanatın esip gelen, dönüp giden
rüzgârdır. Rüzgâr göze görünmez ama isterse ağaçları kırar
geçirir.
• Bizler o rüzgâr yüzünden tohumlandık, yeşerdik. O rüzgâr
yüzünden sarardık. Sen yaprakları dökersen nasıl olur da
meyve elde edersin?
• Ay ömrün kadehidir. O kadeh bazen doludur. Bazen da
boş… Sen kadehe sığmazsın. Çünkü zamanın ömrüsün.
• Şu zaman da tıpkı beden gibidir, sen ise o bedende cansın.
Senin gibi bir can bedenin canı olunca, beden de artık
bedenlikten çıkar, can olur.
• Gönül iyiden iyiye anladı ki sen canın canının canısın.
Yardım kapısını aç! Sen pek güçlüsün! Her şey senin
elindedir. Dünyalar senin üzerinde duruyor, sen yüzlerce
dünyanın direğisin.
• Ayrılık; merhametsiz, insafsız, emir dinlemiyor, serkeş
âşıklarının kanlarına kısas olarak onun boynunu vur. Çünkü
sen zamanın adalet kılıcısın.
• Can bahçesinde ne çalgılar çalınmada, ne semalar olmada,
testilerden, kaplardan neler dolup boşalmada, kulağa def
sesleri, ud sesleri, şarkı sesleri gelmede.
• Ey yüce meclis sen nerdensin? Senin yerin neresidir? Bir
an daralmış gönüldesin, bir an damın üstündesin.
• Ey benim canım, ey benim cihanım sen gökyüzünün de
yeryüzünün de direğisin. Yüce kişiler de seni istemede,
aşağılık kişiler de...
• Ey güzel varlık! Bilmem ki nasıl söyleyeyim? Sen bizim
canımızın nurusun. Sen kendi nurunu gösterince canın gücü
kuvveti kalır mı?
• Ey benim canım sen öyle bir devlet kuşusun ki senin
gölgenin altında bütün kargalar devlet kuşu olurlar.
• Senin keremin dünyadaki bütün suçluların özürlerini diler.
Her belaya emansın, her düğümü çözersin, her zor şeyin
altından kalkarsın.
• Ey aziz varlık! Eline aldığın her toprak altın kesildi. Hangi
taşı seçtiysen lal oldu, zümrüt oldu.
• Nice acılar, nice ekşiler senin yüzünden helva oldu, şekere
döndü. Seçtiğin meyve güzelleşti, olgunlaştı. Kokular aldı,
renklere girdi.
• Kimin talebesi olabilirsin ki bütün kâinatın yaratıcısı,
ustasısın. Sen alet olmadan bu güzel sanatları, eserleri
yaratmak, ortaya koymak kimin elinden gelir?
• Her ovada, her şehirde rastladığım bilginlerden, akıllı
kişilerden gönle dair ne düşündüklerini, ne destanlar
söylediklerini sordum.
• Hepsi de gönlün elinden yakındı, yaka silkti, hepsi de
feryada geldi. Bu hâl bana dokundu. Gönül konusu üzerinde
bir şüpheye, bir zanna düştüm.
• Sonunda bu konu üzerinde aklın bir işe yaramadığını
anladım. Aklımı bıraktım, gönle doğru sefere çıktım, yola
düştüm. Fakat onun bulunmadığı hiç bir yer de görmedim.
• Karanlık gece acır da bu kederli kulun hâlini hatırını sorar.
Geç kalmaktan korkmaz. Sonunda kadehsiz, mezesiz onu
mest eder gider.
• Öyle bir hâldeyim ki bütün dünya, herkes gülse neşelense
sen olmayınca gülmek şöyle dursun, dünya bana zindandır.
Her şeyden mahrum olan bu zavallı kuluna merhamet et!
• Rahim zindanına geri dön! Yaradılışın tamamlanıncaya
kadar, temizlenmen, iyi bir insan olman için sana verilen
ömür bitinceye kadar “Gir şu rahme!” derler. Ey zavallı insan!
Bu dünya rahme benzer. Sen onun içinde kanlar içmedesin,
kanlarla beslenmedesin, bu işten haberin yok.
• Can kuşunun kanatları bitip de beden yumurtası kırılınca
can Caferlik göstermek, yani uçmak, ötelere geçmek için
Cafer-i Tayyar olur.
• Eğer ben her derdin, her gamın, her belanın başıma
gelmesinden sarsılsaydım, sararıp solsaydım bir adam
olamazdım.
• Hak âşıklarına aşk Mısır’ının, yani aşk ülkesinin ilahî
kokusunu getirecek bir kılavuz olmasaydım, hırs, tama’
çölüne düşenler gibi yolumu şaşırır, kaybolup giderdim.
• Eğer canlara can katan, canları aydınlatan mana güneşi
göklerde dolaşmasaydı da evde oturup kalsaydı, ben de o
zaman kapıyı açmak, girenin çıkanın derdi ile uğraşmak
zorunda kalırdım.
• Eğer can gülistanı, ızdıraplara, kederlere katlanan,
onlardan şikâyet etmeyen kişiyi okşamasaydı, ona lütuflarda
bulunmasaydı, nasıl olurdu da ben seher rüzgârı gibi vefa
bahçesinin habercisi olurdum?
• Aşk çalıp çağırmaya, oynamaya def çalmaya düşkün
olmasaydı ben ney gibi, çeng gibi inler durur muydum?
• Eğer aşk sakim bana beni geliştirecek, kuvvetlendirecek
deva sunmasaydı, sırça kadehin dudağı gibi incelir, giderdim.
• Toprağıma Hakk’ın emanetinin nuru düşmeseydi, ben de
toprağın tabiatı gibi pek zalim ve bilgisiz kalırdım.
• Mezardan cennete bir yol olmasaydı beden mezarında
yaşar mıydım?
• Lütuf gönül bahçesi olmasaydı ben yaşayabilir miydim?
Allah’ın lütfu coşmasaydı ben var olabilir miydim?
• Sus da hikâyelerin doğuşunu güneşten duy! O doğuş
olmasaydı ben zaten doğmaz, söner giderdim.
• Ey şu karanlık kümbetten, yani dünyadan göçüp kurtulan
can! Senin yokluk ve yoksulluk diyarında çok yapacağın işler
var.
• Ey varını yoğunu gizli görüş evine, yani ahirete, öteki
âleme çekip götüren varlık! Neden ağlıyorsun?
• Yüzlerce yamadan ibaret olan kirli beden hırkasından
soyunmuş, kutlu sıfatlar elbisesi giyinmişsin. Sen insan
şeklinde üstün bir varlıksın.
• Gül senden utandığı için güzel, mübarek ayaklarının altına
yapraklarını saçmıştır. Senin lütfunla diken dikenlikten
kurtulmuş, kimseyi incitmez olmuştur.
• Var, yok; her şey senin nurunla varlık mağarasından
çıkıyor da ezel bahçesine geliyor. Ey mana sevgilisi, sen nasıl
bir sevgilisin? Ey mağara, sen ne biçim bir mağarasın?
• Senin elinden bir iş, bir çalışma şerbeti içen kişi, kendince
bir işe, sevgi, insanlık işine dalar da dünya işlerinde işsiz
güçsüz kalır.
• Safa bahçesinde bir ağacın altında güzel bir dilbere gözüm
ilişti. “Sen ne kadar güzel bir varlıksın! Nasıl bir güzelsin
ki?” dedim. “Güzelliğin zevkine vardılar da ağaçlar, senden
çiçeklere gebe kaldılar? Sen bir güzel değil de yoksa baharın
canı mısın?”
• Onun güzelliği karşısında kendimden geçtim, secdeye
kapandım da: “Ey sevgili!” dedim. “Allah aşkına söyle! Sen
nasıl bir sevgilisin?”
• Dedi ki: “Nurlu yüzünün ne kadar güzel olduğu
anlatılamayan Tebrizli Şems var ya, işte ben onun nurundan
bir nurum.”
• Allah sana uyanıklık ihsan etsin! Sen gönülleri uyur mu
sandın?
• Gül mü bitecek, diken mi çıkacak? Her ağaç, gönlünde ne
var ise onu ortaya kor.
• Seni hasta sansınlar diye, yarasa gibi gündüzden gizlenen
kişi!
• Allah’a yemin ederim ki kendini gizlemişsin ama sen
herkesten daha çok meydandasın.
• Çeng her ne kadar feryat etmese de feryada başlayınca ne
hâl alır, ne olur? Herkes bilir.
• Bir gamdan ötürü feryat etse de yine herkes bilir ki onun
aklı başında değildir.
• Bir kimseye yokluk dünyasından bir haber gelirse onda
beşeriyet hâlinden yani bedene ait ihtiraslardan, nefsanî
arzulardan bir eser kalmaz. O âdeta melekleşir.
• En yüksek yerlerden en aşağı yerlere kadar her tarafı illet,
yani oluşlar, sebepler kaplasa o ermişin himmeti sebeplere,
olaylara önem vermez. O, hadiseler üzerinde durmaz. Onun
bütün varlığı, gönlü, aklı fikri Hakk’a yönelmiştir.
• Kim maddî varlığından kurtulur, benliğinden çıkar, yok
olursa ancak o hakikat gözü ile Hakk’a yönelir.
• Etten, kemikten bir yığın olan bu bedende oturmakla
beraber, o hadiselere, sebeplere bürünerek karşısına çıkan saf
cevheri görür.
• Görünüşteki şekli ile tanışmayı, konuşmayı bir tarafa at da
bir başka hâle gir, başka bir kılığa bürün! Çünkü o da bir
başka hâlle senin karşına çıkmıştır.
• Ona şükretmeyi benden işit, benden duy! Senin canına,
başına yemin ederim ki o tatlılıkta bir şekeri ne tatmışımdır,
ne de görmüşümdür.
• Ey gönül! Sabahtan beri sende bir başka hâl var. Öyle
coşkunsun, öyle kendinden geçmişsin ki senin gibi coşkun ve
dağınık olan beni göremiyorsun.
• Ey gönül! Sen nasıl bir ateşsin ki nereden gelirse gelsin,
her rüzgâr seni canlandırıyor, alevini artırıyor? Hayır, hayır
sen ateşten de üstünsün, rüzgârdan da!
• Hâlbuki iman da senden gelen, senin nurundan ibaret bir
lütuf; kâfirliğin şüphesinin, her şeyi yapma gücünün bizde
olduğuna dair inanç da senin bir takdirindir.
• Sen hem cennetsin hem cehennem hem de kevser havuzu.
• Mutluluk ney’inden yine hoş bir ses geldi: Ey can! Sen,
neşelen, el çırp! Ey gönül; sen de oynamaya başla!
• Ey konak bekçisi; sen, ne biçim bekçisin? Geceleyin
hırsızlar gizlice bizim bütün varımızı yoğumuzu alıp
götürmüş!
• Bir insan, Allah’la beraber bulunur, Allah yol arkadaşı
olunca, o yol ne güzel yoldur? Cehennem bile, onun için
ebedî cennet olur!
• Nefse uymak (Ebu Cehillik), seni Hak’tan gizliyorsa sana
perde oluyorsa Ebu Cehil ile Ebu Lehep ile ne diye
savaşmıyorsun?
• “Bu nefisle savaşmak ne zor, ne şaşılacak iştir!” diye
tembel tembel oturuyorsun! Nefisle savaşmayarak aşk
hevasına uymadığın için asıl şaşılacak kişi, sen olmuşsun!
• Ey Allah’ım! Hastalara ferahlık veren Sen’sin; lütuflar ve
merhametler arasında can gibi gizlenen Sen’sin!
• Kullarını, Sana yalvarsınlar yakarsınlar diye hasta edersin!
Çünkü inlemenin, yalvarmanın, figan etmenin alıcısı, kabul
edicisi Sen’sin!
• Şu dünyada herkes, derdine derman aramaktadır! Hâlbuki
dertlilerin dertlerinin dermanı ise Sen’i arıyor! Çünkü derdi
de dermanı da yaratan, şüphesiz Sen’sin!
• İnsanı, şunun bunun kapısına düşüren dertler, önceden
meydana gelen bir perdedir! Bu perdenin sonunda, son
ucunda, yine Sen varsın! Her dertli, sonunda yine Sen’in lütuf
kapına başını vurur!
• Sonunda, sükûnete kavuşmaları, rahat etmeleri için
hastaları inletir durursun! Hâlbuki hakikatte bizim derdimiz
de inleyen, feryat eden de Sen’sin!
• “Sen’sin!” diyen de vallahi Sen’sin! Bu meydanda
oynanan top da Sen’sin topu çeviren de Sen! Bu top oyununu
seyreden de Sen’sin!
• Kölelik de efendilik de sultanlık da hep Sen’in yazındır!
Eğri yazı da doğru yazı da hep Sen’in mektebinde yazılmıştır!
• Bizim bedenlerimiz, birer evdir; ruhlarımız da o evlerde
birer konuk! Ey Allah’ım! Biz, yokuz; bedenlerimiz de
canlarımız da Sen’in gölgenden ibarettir! Aslında tenlerimiz
de misafir olan canlarımızın canı da Sen’sin!
• Ey gönül! Bu fâni dünyaya, bu toprak yurda neden
bağlanıp kalmışsın? Bu ağıldan dışarı çık; çünkü sen, can
âleminin kuşusun!
• Bir dilenci, padişahtan ihsan isterse şaşılmaz! Ama bir
padişah dilenciden bir şeyler ister, dilenirse işte buna şaşılır!
• Daha şaşılacak şey şu ki; o padişah, dilenciye o kadar çok
yalvarır, o kadar çok niyazda bulunur ki dilenci, bu
yakarışlara aldanır da kendisini padişah sanır!
• Bu âlemde her şey, gelip geçicidir; bu dünya, ölümlü
dünyadır! Bu fâni dünyada bey değilsen ne çıkar?
Ölmüyorsun, yaşıyorsun ya; bu sana yetmez mi?
• Edepli, terbiyeli bir hâl takınsam, “Yürü; sen, rint değilsin,
mest değilsin! Edepli olmak, sana benlik vermiş!” dersin!
Nefse uyup edepsizlik etsem, bu defa da bana, tutarsın, edep
ve terbiyeye ait hikâyeler anlatmaya koyulursun!
• Uzlet düşünsem, inzivaya çekilsem; “Rahibe benzedin;
Müslümanlıkta rahiplik yoktur!” dersin! İnsanlarla ülfet
etsem, sohbet etmeye koyulsam, dilimin sürçmesi ile beni,
dostlara düşman edersin!
• Ben, dün kendimde değildim; âdeta hasta idim! Sevgili
hakkında bazı sözler söyledim! Dostluğumuz hakkı için
yaptığımız sohbet hakkı için söylediğim sözleri sevgiliye
duyurmayın!
• Allah korusun, o ay yüzlü sevgili söylediklerimi ansızın
duyarsa işitirse gece karanlığında bana ne yapar, ne eder; artık
kendisi bilir!
• Aklı başında olmazsa sevda masalı perişan olur, dağılır
gider! Akıl, bazen alta düşer, bazen üste çıkar; bazen nefisle
savaşa girer, bazen ağlar inler!
• Bendeki coşkunluğu, benim sevdamı Allah bütün âleme
dağıtsa herkese pay etse o zaman dünyada akıllı tek bir insan
göremezsin; herkes deli divane olur, herkes aklından olur!
• Ey akıl; durmadan başıma vesveseleri döküyorsun! Ey
bulut; sen de aralık vermeden üstüme acılar, kederler şarabı
mı yağdırıyorsun?
• Ey Müslümanlar, ey Müslümanlar! Gönlünüze sahip çıkın,
gönlünüzü kederden vesveseden koruyun! Bana ne yakın
olun, ne de acılar çektiğim için bana acıyın, ne de beni teselli
edin!
• Horoz öttü! Haydi! Gafletten uyan, kendine gel; seher
vaktinin gönlü uyanık kişilere sunduğu mana şarabını içme
zamanıdır bu an! Feyzini uzunca anlatamıyorum; akıllı ve
anlayışlı kişiye, bir işaret yeter!
• Ey gökyüzünün sultanları, ey gök kapılarını açmasının
hâkimleri; neredesiniz? Geliniz; bize, gökyüzünün kapılarını
açınız, bizi ötelere ulaştırınız!
• Ey benlik zindanının kapısını kıranlar, ey nefsin esaretine
düşmüş rahmanî duyguları uyandırarak hapisten kurtaranlar;
neredesiniz?
• Ey gizli, gönül hazinesinin kapısını açanlar, ey mana
yoksullarının varı yoğu olanlar; neredesiniz?
[1]. Kaside, İslamî edebiyatta bir nazım şeklidir. Kafiye
kuruluşu gazel gibidir. Övgü şiirleri olduğu için beyit sayıları
gazellerden fazladır. Aside, nişasta, yağ ve balla yapılan bir
çeşit tatlıdır. Doğu Anadolu yemeklerinden “hasuta” belki de
“asîde” adlı Selçuklu yemeğinden alınmıştır. Çünkü hasuta da
nişasta, tereyağı ve şekerle yapılmaktadır. Midelerine düşkün
olanlar “Lokmasız sohbette yoktur faide/Rabbena ünzül
aleyna Ma’ide.”
FÎHİ MÂ FÎH’TEN SEÇMELER
Hazırlayan: Yard. Doç. Dr. Sezai Küçük
FÎHİ MÂ FÎH’E DAİR
Fîhi Mâ Fîh, büyük mütefekkir, muhakkik ve mürşit
Mevlana Celâleddin-i Rûmî’nin Mesnevî ve Divan-ı Kebîr
gibi en önemli eserlerinden biridir. Altı bölümü Arapça olarak
tertip edilmiş, geri kalan kısmı sade bir Farsça olarak kaleme
alınmış olan eser, Mevlana’nın meclislerdeki sohbetlerinin
oğlu Sultan Veled veya diğer müritleri tarafından toparlanarak
bir araya getirilmesiyle oluşmuştur. Eserin hemen hemen
tamamında “Mevlana dedi, buyurdu ki Hudâvendigâr
buyurdu ki” ifadeleri bu eserin bizzat Mevlana’nın
kaleminden çıkmadığının göstergesi olarak kabul edilmiştir.
Eserdeki “Mevlana dedi”, “Hüdavendigâr buyurdu” gibi
ipuçlarından başka, eserin Mesnevî ile konu bütünlüğü ve
yaklaşım tarzı bakımından da benzerlik göstermesi, eserin
Mevlana’ya ait olduğunun önemli bir delilidir.
Mevlana öncesi ve sonrasında bu tarz kitap telifinin yaygın
olduğu da bilinmektedir. Nitekim Mevlana’nın babası
Sultanû’l-Ulema’nın üç ciltlik Maârif’i, Şems-i Tebrîzî’nin
Makâlât’ı, Sultan Veled’in Maârif’i de bu tarzda müritler
tarafından kayda geçirilerek derlenmiştir. Mevlana’nın da
sahip olduğu şöhret ve sözlerinin kıymetli göz önünde
bulundurulursa sohbetlerinin muhafaza edilmemesi, pek
mümkün görünmemektedir.
Eserin Fîhi Mâ Fîh diye isimlendirilmesi de onun bizzat
Mevlana’nın kaleminden çıkmadığı kanaatini
güçlendirmektedir. Ayrıca eserin Mevlana’dan sonra son
hâlini aldığı ve esere Mevlana’dan sonra bu ismin verildiği de
yaygın kanaattir.
Ayrıca eser ilk zamanlar da bu adla yani Fîhi Mâ Fîh adıyla
tanınmamıştır. Fîhi Mâ Fîh adı yalnız bazı nüshaların
kapağında yazılı bulunup daha başka nüshalarında ise Risale-i
Sultan Veled, Esrarü’l-Celâ-liyye isimlerinin verilmiş olduğu
görülür. Mevlevî kaynaklarında da eserin adına bu şekilde
rastlanmamaktadır. İranlı bilgin Bediüzzaman Fürûzanfer’e
göre eser, bu adla Bostanu’s-Siyâhâ müellifi tarafından yâd
edilmiştir.
Eserin adının Makâlât olduğunu da iddia edenler olmuş ve
iddialarını Mevlana’nın şu beytine dayandırmışlardır:
“Mahlûkatın Yaratıcısıyla o zahit arasında birçok soru
cevap, birçok macera oldu. Öyle ki yerle gök bunlarla
nurlandı. Bunların hepsi Makalât’ta söylenmiş oldu.”
Eserin ismi olan Fîhi Mâ Fîh ibaresinin Türkçe karşılığı;
“Onun içindeki onun içindedir, içinde içindekiler vardır veya
içindekiler içindedir, içindedir ne varsa içinde” şeklindedir.
Fakat bu sözle Türkçede kastedilen “ne varsa onun içinde var,
ne varsa onda var” anlamlarıdır.
Sohbetlerin içeriği bakımından bu adın verilmesi pek uygun
olsa da bu ismin nereden alındığı konusunda, İbn-i Arabî’nin
Fütûhât-ı Mekkiyye’sinde yer alan bir dörtlük kaynak
gösterilmektedir. Zira bu tabir, İbn-i Arabî’nin çeşitli
şiirlerinde kullanılmıştır.
Eser bir mukaddime ve kısalı uzunlu yetmişin üzerinde
fasıllardan oluşmaktadır. Bu fasıllar ya doğrudan doğruya ele
alınan bir mesele ile veya mecliste bulunan herhangi bir
müridin sualine Mevlana’nın verdiği cevapla başlar. Bu
sebeple her fasılda mevzu ve meseleler çeşitli ve farklıdır. Ve
her fasıl muhteva bakımından müstakil olmakla beraber,
Mevlana’nın genel olarak tasavvufî düşüncelerini, görüşünü,
tabiatını, şiir telakkisini, devrin birçok dinî, felsefî, ahlakî
görüşlerini, dünya ve insanla ilgili mühim olayları, çevresini
ve Mevlana’nın etrafına olan etkilerini anlatması bakımından
tam bir bütünlük gösterir.
Fasılları oluşturan sohbetlerin içeriğinden de her birinin
farklı zamanlarda yapıldığı anlaşılmaktadır. Bu bakımdan
eserin tertibinde kronolojik bir düzen yoktur. Ancak birçok
faslın Mevlana’nın son on yılı zarfında söylendiği
anlaşılmaktadır.
Eserde genel bir tertibin olduğu gözlenmektedir. Kayda
geçirilen sohbetlerin çoğu daha sonra Mevlana’ya arz edilerek
gerekli düzeltmeler yapılmış, sonunda da temize çekilerek
eser meydana getirilmiştir.
Eserde cümleler genellikle kısadır. Arapça deyim ve
dörtlükler Farsçalarına nispetle daha azdır. Hatta Arapçası
daha çok kullanılan bazı kelime ve deyimlerin Farsçalarının
tercih edildiği gözlenmektedir. Eserde ele alınan konuları
açıklamak maksadıyla sık sık zikredilen ayetler, hadisler,
büyüklerin sözleri, Arapça ve Farsça atasözleri, Arap
şairlerinden[2], İranlı şairlerden ve Mesnevî’den alınan
manzum parçalar eserin dil ve ifade sadeliğine katkıda
bulunmuş ve üsluba da akıcılık katmıştır...
Bazı yerleri Muineddin Pervane’ye hitap eden eserde
Mevlana, babası Sultanü’l-Ulema’nın, Şems-i Tebrizî’nin,
Seyyid Burhaneddin’in ve Selahaddin-i Zerkubî’nin sözlerini
anmakta, yeri geldikçe onların hâllerini ve sözlerini
nakletmektedir.
Eserdeki tekrar gibi görünen kısımları da Mevlana; “Bu
sözün, tekrarlanmış gibi gözükmesi, sizin ilk dersinizi iyice
anlamamış olmanızdandır. Bu yüzden her gün aynı şeyi
söylemek icap ediyor” diye izah etmektedir.
Hiçbir sanat endişesi güdülmeden, sohbet ortamında
anlatılan çeşitli konu ve soru cevaplardan meydana gelen Fîhi
Mâ Fîh, bu özellikleriyle sade ve doğal Fars nesrinin güzel bir
örneğini teşkil eder. Yetmişin üzerinde bölümden oluşan Fîhi
Mâ Fîh’in her bölümünde değişik konular işlenmesine
rağmen fasıllar arasında genel olarak bir bütünlükten
bahsedilebilir.
Fîhi Mâ Fîh’teki bahisler çeşitlidir. Eserde hâkim olan
unsur tasavvuftur. Bir çok fasıllar doğrudan doğruya Vahdet-i
vücûd düşüncesinden, mutlak varlık ve zuhurundan, akl-ı küll
ve nefs-i küll’den, kâinat, eflak, anasır ve devirden, dünya ve
ahiretten, insan veli, nebi ve insan-ı kâmilden, sulûk ve
derecelerinden, yakînden, aşk ve cezbeden mufassalan
bahsedilmiştir. Fîhi Mâ Fîh’i okuyanlar Mevlana’nın bütün
bu hususlardaki düşünce ve görüşlerini ne büyük bir açıklık,
sadelik ve aynı zamanda ne büyük bir kudret ve cesaretle
anlatmaya muvaffak olduğunu göreceklerdir.
Bahislerin çoğu sorulan sorulara Mevlana’nın verdiği
cevaplardan oluşur. Cevaplar verilirken de söz sözü açmış ve
sohbet uzamıştır. Düz yazı formundaki bu eserinde,
Mevlana’nın üslup sadeliği, mantık kudreti, çağrışım
üstünlüğü, örnek verişteki erişilmez yeteneği hemen göze
çarpmaktadır. Mevlana, tasavvufun soyut ve karmaşık
konularını bu özelliğiyle, anlaşılır ve somut bir hâle getirir.
Bir mesele için getirdiği değişik örnekler, o meseleyi basit bir
şekle sokar. Mantıktaki kudreti, örnek verişteki isabeti,
anlatıştaki hitabeti, bazı yerlerde diyalog şeklinde geçen
konuşmalar, Sokrat’ı, Eflatun’u andırır.
Fîhi Mâ Fîh’de yer alan deyimler, atasözleri, hikâyeler ve
bunların kullanılış maksadı ve ifade tarzı, Mesnevî’ye
benzemektedir. Ancak Mesnevî formunun zorunluluğu gereği,
konular ince tabirlerle anlatılmıştır. Zira şair, kafiye ve vezne
bağlı ve nazım sınırlarıyla çevrelenmiştir. Fîhi Mâ Fîh’te
böyle bir sınırlama olmadığından Mevlana, sohbetinde hazır
bulunanların anlayabileceği tarzda, onların kabiliyet ve
tahammüllerine göre, ilahî sırlardan bahisler açmış,
hakikatlere o nispette dalmıştır. Bu yüzden Fîhi Mâ Fîh’te
Mesnevî’deki edebi güzelliklere doğal olarak fazla
rastlanmamaktadır.
Fîhi Mâ Fîh’in bir başka özelliği de; Mesnevî’deki bazı
mevzuların yeri geldikçe eserde izah edilmesidir. Bu yönüyle
Fîhi Mâ Fîh, Mevlana’nın Mesnevî üzerine yaptığı kendi
şerhidir denilmiştir.
Fîhi Mâ Fîh Farsça olarak üç kez basılmıştır. Bunlardan
birincisi 1928 yılında yedi yazma nüshanın karşılaştırılması
suretiyle Hindistan’da yapılan baskısıdır.
İkincisi; 1915 yılında Tahran’da yapılan taş baskıdır. Bu
baskıda Fîhi Mâ Fîh Sultan Veled’in Maârif isimli eseriyle
birlikte neşredilmiştir. Fakat bu baskıda birçok baskı hatası
mevcuttur.
Fîhi Mâ Fîh’in Farsça olarak üçüncü baskısı Tahran
Üniversitesi profesörlerinden Bediüzzaman Fürûzanfer
tarafından hazırlanmıştır.[3] Eserin İran’daki ve İstanbul
kütüphanelerindeki nüshalarının karşılaştırılması suretiyle
hazırlanan kitap, Tahran Üniversitesi yayınlarının 105. kitabı
olarak 1330 Şemsi Hicrîde basılmıştır. Bu baskıya birçok
kıymetli haşiye, dipnot, hadis, kelamı kibar, atasözleri,
Arapça ve Farsça şiirler ve özel isimleri gösteren indeks de
ilave edilmiştir. Fürûzanfer, Fîhi Mâ Fîh metnini hazırlarken
sekiz yazma nüshadan yararlanmıştır. Fürûzanfer’in
yararlandığı bu nüshalar hakkında gerek Meliha Ülker
Anbarcıoğlu’nun Fîhi Mâ Fîh çevirisinin önsözünde gerekse
Gölpınarlı çevirisinin sunuş kısmında yeterli bilgi verilmiştir.
Fîhi Mâ Fîh, Türkçe’ye ilk defa Ahmet Avni Konuk (ö.
1938) tarafından tercüme edilmiştir. Ahmet Avni Konuk,
dokuz Fîhi Mâ Fîh nüshasını karşılaştırarak tercümesini
hazırlamıştır. Konuk karşılaştırma yaparken nüshalarda
görülen farklı kelimelerden konuyla anlam yönünden en
yakın olanını tercih etmiş ve yetmiş üç fasıl hâlinde tercümeyi
tamamlamıştır. Kendinin rastlayamadığı başka fasılların da
olma ihtimalinin bulunduğunu da belirtmiştir. Tercümenin
yazma nüshasının biri, Konuk’un vasiyeti gereği Konya
müzesi kütüphanesine vakfedilmiş olup 3895 numarada
kayıtlıdır. Diğer bir nüshası da İstanbul Büyükşehir
Belediyesi Kütüphanesi Osman Ergin kitapları arasında 24
numarada kayıtlıdır. Tercüme yıllarca Konya müzesinde vakf
olarak kaldıktan sonra merhum Selçuk Eraydın tarafından
yayına hazırlanarak 1994 yılında basılmıştır.[4]
Fîhi Mâ Fîh, Meliha Ülker Anbarcıoğlu tarafından da
yetmiş bir fasıl hâlinde Türkçeye çevrilmiş ve Milli Eğitim
Bakanlığı Şark İslam Klasiklerinin yirmi sekizinci kitabı
olarak 1954 de basılmıştır.[5] Anbarcıoğlu, bu tercümesini
Fürûzanfer’in Fîhi Mâ Fîh metninden yapmıştır.
Anbarcıoğlu çevirisinde gördüğü hatalar sebebiyle harekete
geçen Abdülbaki Gölpınarlı Fîhi Mâ Fîh’i tercüme etmiş ve
yetmiş altı fasıl hâlinde 1959 yılında basılmıştır.[6] Gölpınarlı
bu eseri tercüme ederken Bediüzzaman’ın neşri ile birlikte
Fatih Kütüphanesi’ndeki nüshalarla, Konya Müzesi 79
numarada kayıtlı bulunan Fîhi Mâ Fîh nüshasından da
faydalanmıştır.
Bu çeviriler arasında Selçuk Eraydın tarafından yayına
hazırlanan Ahmet Avni Konuk tercümesi, özellikle tasavvufî
ıstılahları muhafaza etmesi sebebiyle Fîhi Mâ Fîh’in daha iyi
anlaşılması noktasında diğer çevirilere nazaran muvaffak
olmuştur. Abdülbaki Gölpınarlı her ne kadar Anbarcıoğlu’nun
tercümesini beğenmediği ve hataların bulunduğu teziyle yola
çıkarak eseri tercüme etmiş olsa da eserdeki tasavvufî ve
diğer birçok kavramı tercüme etmesi, bu tür eserlerde
alışılagelen dil üslubunun dışına çıkarak farklı bir ifade tarzı
kullanması eserin anlaşılmasını güçleştirmektedir.
Biz de Fîhi Mâ Fîh’ten Seçmeler’i hazırlarken başta Selçuk
Eraydın tarafından yayına hazırlanan Ahmet Avni Konuk
tercümesi olmak üzere, diğer iki tercümeden de faydalandık.
Parçaları seçerken de okuyucunun dikkatini çekecek ve eserin
muhteviyatı hakkında bilgi sahibi olmasını sağlayacak
kısımları tercih ettik. Seçtiğimiz her parçaya da parça içindeki
anlatılan konuyu ifade edecek bir başlık koymaya çalıştık.
Nesil Yayınları tarafından okuyucuya takdim edilen bu
çalışmanın Mevlana’nın tasavvuf ve tefekkür dünyasının
yeniden keşfine, büyük mutasavvıf ve mütefekkirin daha iyi
anlaşılmasına katkı sağlayacağını ümit ediyoruz.
Yard. Doç. Dr. Sezai KÜÇÜK
[2]. Özellikle Mütenebbî’den, Senâî, Hakânî, Seyyid Hasanı
Gaznevî, Necmeddin Râzî, Fahreddin Murganî, Kemaleddin
İsfehânî gibi.
[3]. Kitâbu Fîhi Mâ Fîh, (haz. Bedîüzzaman Fürûzanfer),
Tahran 1330.
[4]. Fîhi Mâ Fîh, (tr. A. Avni Konuk, hzl. Selçuk Eraydın),
İz Yayıncılık, İstanbul 1994.
[5]. Fîhi Mâ Fîh, (çev. M. Ülker Anbarcıoğlu), MEB,
İstanbul 1990.
[6]. Fîhi Mâ Fîh (çev. Abdülbaki Gölpınarlı), Konya ve
Mülhakatı Eski Eserleri Sevenler Derneği, Konya 2001.
ULEMA VE ÜMERA (YÖNETİCİLER)
“Ulemanın kötüsü ümerayı (yöneticiler) ziyaret edendir,
ümeranın hayırlısı da ulemayı ziyaret edendir. Fakirin
kapısına giden emir ne güzel emirlerdir; emirin kapısına giden
fakir ne kötü bir fakirdir.” (Hadis-i Şerif)
Halk, bu hadisin dış anlamını almıştır. Onlara göre; âlim bir
kişinin, ulemanın kötülerinden olmaması için ümeranın
kapısına gitmemesi gerektir. Hâlbuki sözün anlamı onların
zannettikleri gibi değildir. Asıl anlamı şudur:
Ulemanın kötüsü, ümeradan medet uman, ümera vasıtasıyla
durumunu düzelten, doğru yolu tutan kişidir. Ümera bana
ihsanlarda bulunsunlar, bana hürmette bulunsunlar, makam
mevki versinler kuruntusuyla, onlardan korkarak okumaya
başlamıştır da emirler yüzünden işi düzene girmiştir ve
bilgisizliği bilgiye dönmüştür. Âlim olunca da onların siyaseti
korkusundan müeddep olur, ister istemez doğru yolu tutar.
Artık ne çeşit olursa olsun, ister görünüşte emir onun
ziyaretine gelsin, ister o emiri ziyarete gitsin, ziyaret eden
odur, ziyaret edilen ise emirdir. Fakat âlim emirler yüzünden
ilme sahip olmamışsa önceden de sonradan da ilmi Allah için
elde edilmişse o başka; balık nasıl sudan başka bir yerde
yaşayamazsa elinden başka bir şey gelmezse bu âlim kişinin
yolu yordamı ancak doğru yola gitmektir, bu onun kendi
huyundandır.
Bu çeşit âlimi idare eden ve yürüten akıldır. Zamanında
bilsinler bilmesinler, herkes onun heybetinden çekinir, onun
ilim nurundan yardım ister. İşte böyle bir âlim, emirin yanına
gitse bile gerçekte ziyaret eden emir, ziyaret edilen ise
kendisidir. Çünkü her halükârda emir ondan istifade eder ve
yardım görür. O ise emirden müstağnidir, aldırış etmez ve
güneş gibi her yana ışık saçar.
Güneş de taşları lal, yakut, inci, mercan hâline getirir;
toprak dağları bakır, altın, gümüş madeni yapar; toprakları
yeşertir; ağaçlara çeşit çeşit meyveler bahşeder. Onun işi ve
sanatı vermektir, bağışlamaktır. Verir de almaz. Hani
Araplarda söylene gelen bir atasözü vardır; “Biz vermeyi
öğrendik, almayı öğrenmedik” derler; onun gibi verir fakat
başkasından almaz. Hâsılı böylesine âlimler ziyaret edilenler,
ümera ise ziyaret edenlerdir. (Fasıl 1)
Aşk davasında bulunmak kolaydır,
Fakat o davaya delil ve burhan isterler.
HER ŞEYİ ALLAH’TAN BİL
Mevlana (Emir Pervâne’ye) buyurdu ki:
“Sen önce Müslümanlara siper oldun. Kendimi feda
edeyim. İslam’ın bekası ve Müslümanların çoğalması için
fikrimi, tedbirimi kullanayım da İslam yücelsin, dedin. Kendi
fikrine güvendin. Hakk’ı görmedin, her şeyi Hak’tan
bilmedin. Böyle olunca da Yüce Mevlâ o sebebi, o çalışmayı,
İslam’ın zayıflamasına sebep kıldı. Çünkü sen Tatar’la bir
olmuşsun, Şamlıları, Mısırlıları yok etmek, vilâyet-i İslâm’ı
yıkmak için onlara yardım ediyorsun.
Allah İslam’ın bekasına ait olan o sebebi, sebe-i nâkıs-ı
İslam kıldı. Şu hâlde yüzünü aziz ve celil olan Yüce Mevlâ’ya
çevir çünkü korkulacak bir hâl budur. Sadakalar ver de seni
kötü bir hâl olan şu korkudan kurtarsın. Ondan umut kesme.
O seni öyle bir tâatten böyle bir ma’siyete attı fakat o tâati
kendinden gördün de o yüzden ma’siyete düştün. Şimdi şu
günahkâr hâlde bile ondan umut kesme, yalvar yakar, o
tâatten ma’siyet meydana getirenin, şu ma’siyetten bir tâat
meydana getirmeye de gücü yeter. Sana bundan bir pişmanlık
verir, önüne sebepler çıkarır da gene Müslümanların
çoğalmasına, İslam’ın kuvvetlenmesine çalışırsın. Umut
kesme ki “Allah’ın rahmetinden, kâfir olan topluluktan
başkası umut kesmez”.[7] Maksadım buydu, bunu anlasın da
şu hâlde sadakalar versin, yalvarsın yakarsın dedim. Çünkü
çok yüce bir hâlden (hâl-i âlî) aşağı bir hâle (hâl-i süflî) düştü
fakat bu hâlde de ümidini kaybetmemesi gerektir.
Hak Teâlâ mekkârdır, güzel suretler gösterir fakat onun
içinde fena suretler olur. Bunu insanın; “güzel düşündüm,
güzel yaptım” diye kendi kendini aldatıp gururlanmaması için
yapar. Eğer her görünen göründüğü gibi olsaydı, Peygamber
(a.s.m.) o kadar keskin, o kadar aydın (münevver) ve o kadar
aydınlatıcı (münevvir) nazarıyla gene de; “Ey Allah’ım! Bize
eşyayı olduğu gibi göster” der miydi? O, bununla demek ister
ki; Ey benim Rabb’im! Güzel gösterirsin, gerçekte çirkindir.
Çirkin gösterirsin, gerçekte güzeldir. Şu hâlde bize her şeyi,
nasılsa öyle göster de tuzağa düşmeyelim, şaşırmayalım.
Şimdi senin tedbirin güzel ve rûşen olsa bile onun tedbirinden
daha iyi olamaz; o, böyle derdi. Şimdi sen de her görünene
her tedbire güvenme; havf et ve tazarru’ kıl.” (Fasıl 1)
[7]. Yusuf Suresi, 12:87.
BİR GÖRMEK BİRİ GÖRMEK
Söz, hakikatin gölgesidir, fer’idir. Gölge çekerse gerçek
haydi haydi çeker. Söz bahanedir; insanı insana çeken ruhî
birliktir (cüz-i münâsib), söz değil. Birisi yüz binlerce mucize
görse söz duysa kerametler seyretse o kimsede bir nebi veya
veliden bir cüz yok ise fayda etmez. Onu veliye veyahut
nebiye ulaştıran onların sevgisini içinde kaynaştıran ortak
olan cüzdür. Eğer saman çöpünde kehribarla birazcık
müşterek olan bir cüz olmasa hiçbir zaman kehribar tarafına
gitmez. Her şeydeki cinsin cinsiyle bağdaşması gizlidir, gözle
görünmez.
Bir şeyin hayali, insanı o şeye çeker. Bağ bahçe hayali,
insanı bağa bahçeye çeker, dükkân hayali dükkâna. Fakat bu
hayallerde gerçeği değiştiren bir şey (tuzak) gizlidir. Mesela;
filan yere gidersin, pişman olursun, hayır sanmıştım amma
dersin, değilmiş. Bu hayaller örtüdür âdeta, örtü ardında birisi
gizli. Hayaller ortadan kalktı da hakikatler hayal örtüsü
olmadan yüz gösterdi mi kıyamet kopar orda. Hâl böyle
olunca da pişmanlık kalmaz. Seni çeken her hakikat o
hakikatten başka bir şey değildir, seni çeken o. “Gizlenenlerin
ortaya döküldüğü gün…“[8]
Gerçekte cezbeden birdir, fakat sayılı görünür. Görmez
misin ki bir adam yüz şey ister, çeşit çeşit dileklerde bulunur.
“Tutmaç isterim, börek isterim, helva isterim, yahni isterim,
meyve isterim, hurma isterim” der. Bu istek sayı gösterir,
sayıyı dile getirir fakat temeli birdir, temeli açlıktır, o da
birdir. Görmez misin? Bir şey yer de doyarsa “bunların hiçbiri
gerekmez” der. Şu hâlde anlaşılmış oluyor ki on ve yüz
sayıları yoktur sadece “bir” vardır. “Onların (melekler)
sayısını da inkârcılar için sadece bir imtihan (vesilesi)
yaptık”[9]. Halkın, bu birdir onlar yüz diye sayması, bir
imtihandır. Yani veliye bir derler, şu halk-ı kesîre ise yüz bin
derler ki bu büyük bir imtihandır. Bu görüş, bu düştüğünüz
düşünce, yani halkı çok, onu bir görüşünüz, pek büyük bir
sınamadır. “Onların (melekler) sayısını da inkârcılar için
sadece bir imtihan (vesilesi) yaptık” bunun için buyruldu.
Hangi yüz, hangi elli, hangi altmış? Elsiz ayaksız, akılsız
ruhsuz bir takım insanlar, tılsım gibi cıva gibi bu dünyada
oynayıp durmada. Şimdi halk-ı kesîre altmış yahut yüz yahut
da bin dersin veliye ise bir. Hâlbuki onlar hiçtir veli ise bindir,
yüz bindir, milyondur. “Bizim kavmin ahalisi sayılınca azdır,
fakat kuvvet ve mukavemette çokturlar” sözünde olduğu gibi.
Padişahın biri bendelerinden birine yüz kişinin geçineceği
kadar dünyalık vermişti. Askerler bu işten pek memnun
olmadılar. Padişah kendi kendine; “bir gün dedi, size
gösteririm, neden bu işi yaptım, anlarsınız.” Savaş oldu,
savaşta herkes kaçtı, yalnız oydu kılıç vuran. Padişah, “işte
dedi, o işi bunun için yaptım.”
Din yârşinaslıktır amma bir kimse ömrünü temyiz sahibi
olmayanlar ile geçirirse onun mümeyyizesi (ayırt etme
kabiliyeti) zayıf olup yâr-ı dini tanıyamaz. Sen bu vücudu
besledin ama onda ayırt etme kabiliyeti yoktur. Temyiz,
insanda gizli bir sıfattır. Görmüyor musun? Mecnun’un da
bedeni var, eli ayağı var, fakat temyizi yoktur. Her pis şeye el
atıyor, tutuyor, yiyor. Temyiz şu görünen bedende olsaydı pisi
tutmazdı. Hâsılı bildik ki temyiz, bir nur, lâtif bir manadır, o
da sendedir. Sen ise gece gündüz, şu temyizden mahrum olan
bedeni beslemeye koyulmuşsun. Temyiz ancak bu vücutla
kaimdir diyorsun. Hâlbuki vücut temyizle kaim olur. Nasıl
oluyor da sen, hep şu bedeni geliştirmekle meşgul olur,
temyizi ihmal edersin. Bu beden, temyiz kabiliyetiyle
kaimdir, o kabiliyet bedenle değil. O nur ve latif mana, şu
göz, kulak ve bunlardan başka pencerelerden dışarıya vurur,
bu pencereler olmasa başka pencerelerden baş çıkarır. Tıpkı
şunun gibi: Bir ışık getirmişsin, güneşin önüne koymuşsun,
güneşi bu ışıkla, bu mumla görüyorum diyorsun. Hâşâ; mum
getirmesen de güneş kendini gösterir. Muma ne ihtiyaç var?
(Fasıl 2)
[8]. Târık Suresi, 86:9.
[9]. Müddesir Suresi, 74:31.
İNSAN HAK USTURLABIDIR
Yazıktır denize varıp da biraz su içmeyi yahut bir testi su
almayı yeterli bulmak. Herkes denizden cevherler ve pek çok
kıymetli şeyler çıkarırken senin denizden birazcık su alıp
götürmenin ne değeri vardır ki? Aklı olanlar bununla övünür
mü hiç, ne yapmıştır ki bu işi yapan? Dünya, bu denizin bir
köpüğüdür, deniz ise velilerin ilimleridir. Denizin incisi
nerede? Bu dünya, çer çöple dolu bir köpüktür amma o
dalgaların çıkıp batması, yürüyüp dönmesi, denizin coşup
kabarması, köpürüp kükremesi yüzünden o köpük, güzel
görünür. Nitekim Hak Teâlâ buyurur: “Nefsanî arzulara,
(özellikle) kadınlara, oğullara, yığın yığın biriktirilmiş altın
ve gümüşe, salma atlara, sağmal hayvanlara ve ekinlere karşı
düşkünlük insanlara çekici kılındı. Bunlar, dünya hayatının
geçici menfaatleridir. Hâlbuki varılacak güzel yer Allah’ın
katındadır.”[10] Mademki, (züyyine) süslenmiştir buyurdu,
demek ki o güzel değildir. “Güzellik, onda eğretidir, başka bir
yerdendir. Dünya altın suyuna batırılmış, yaldızlanmış kalp
paradır. Yani bir köpükçükten ibaret olan şu dünya kalptır,
kadri, değeri yoktur, fakat biz onu altınla kaplamışız, çünkü
“insanlar için bezenmiştir, süslenmiştir” buyrulmaktadır.
Âdem Hakk’ın usturlabıdır, fakat usturlabı bilmek için
müneccim lazımdır. Tere satanda yahut bakkalda da usturlap
bulunabilir, fakat ondan ne fayda görür usturlapla göklerin
hâllerini, dönüşlerini, burçları, tesirlerini, değişmeleri,
bunlardan başka daha birçok şeyleri ne bilir ki? Şu hâlde
usturlap müneccime fayda verir. Çünkü “Nefsini bilen
Rabb’ini bilir.” Usturlap, nasıl göklerin hâllerini gösteren bir
aynaysa “Gerçekten biz, Âdemoğullarını aziz ve şerefli
kıldık”[11] diye anılan insanın varlığı da Hak usturlabıdır.
Yüce Mevla, Âdemi, kendisini bilen, anlayan bir varlık olarak
yarattığından, o kendi varlığının usturlabından Hakk’ın
tecellisini ve cemalini parıltı hâlinde görür, seyreder. O cemal
bu aynadan hiç mi hiç ayrılmaz. Aziz ve Celil olan Hakk’ın
öylesine kulları vardır ki onlar; hikmet, marifet ve keramet
elbiselerini giyinirler. Halkta onları görecek nazar bulunmaz.
Onları (hikmet, marifet ve keramet) elbiselerini giyerler de
kendilerini gizlerler. Hani Mütenebbî;
“Kadınlar ipekli elbiseleri süslenmek için değil,
Güzelliklerini korumak için giyindiler” der ya, tıpkı onun
gibi. (Fasıl 2)
[10]. Al-i İmran Suresi, 3:14.
[11]. İsrâ Suresi, 17:70.
NE YAPTIĞINA DEĞİL NİÇİN
YAPTIĞINA BAK
Emir Pervane; “Gece gündüz canım da gönlüm de sizinle
beraber fakat Moğollarla uğraşmaktan, onların işleriyle
oyalanmaktan vakit bulup da size gelemiyorum” dedi.
Mevlana buyurdu ki: Bu işler de Hak işidir. Çünkü bunlar
Müslümanların emin olmalarına, aman bulmalarına sebep
olmada. Onların gönülleri olsun da birkaç Müslüman,
emniyet içinde ibadete koyulsun diye kendinizi, malınızla,
bedeninizle feda ettiniz. Şu hâlde bu da hayırlı bir iştir. Yüce
Mevla mademki size böyle bir hayırlı işi yapma meyli vermiş,
ona aşırı rağbet göstermeniz Hakk’ın yardımına mazhar
oluşunuza delildir. Fakat bu meyilde bir gevşeklik, bir usanç
hâsıl olursa bu Hakk’ın yardımından mahrum oluşunuza
delildir. Zira Yüce Mevla böyle büyük ve hayırlı bir işin onun
vasıtasıyla yapılmasını, o kesmenin sevap kazanmasını ve
derecesinin yükselmesini istemiyor, demektir. Hamam gibi.
Hamam sıcaktır amma onun sıcaklığı, külhanda yanan ot,
odun, tezek gibi şeylerdendin. Hak Teâlâ, görünüşte kötü
görünen, insanı tiksindiren sebepler meydana getirir,
görünüşte kötüdür amma hamamcıya yardımdır, lütuftur.
Hamam bunlarla kızar, halka da faydası dokunur. (Fasıl 3)
NAMAZ
Birisi; “Hakk’a namazdan daha yakın yol var mıdır?” diye
sordu. Buyurdu ki:
Gene namazdır, fakat namaz, yalnız şu görünen suretten
ibaret değildir. Bu, namazın kalıbıdır. Çünkü bu namazın
evveli ve ahiri vardır. Evveli ve ahiri olan her şey kalıptır.
Tekbir, namazın önüdür, selam namazın sonu. Şahadet
getirmek de yalnız dille söylenen bir söz değildir. Çünkü onun
da evveli ve ahiri vardır. Harfe, sese gelen her şeyin evveli
ahiri olur, o da surettir, kalıptır. Onun ruhu benzersiz ve sonu
yoktur yani ne başlangıcı vardır, ne bitimi. Şu namazı enbiya
ve evliya izhar etmişlerdir. Şimdi bu namazı izhar eden
Peygamber şöyle buyuruyor: “Benim Hak ile bir vaktim
vardır ki o vakte ne nebiyy-i mürsel ne de melek-i mukarreb
sığmaz” (Hadis-i Şerif). Şu hâlde bildik anladık ki namazın
ruhu, yalnız şu görünen suret değildir, istiğraktır, kendinden
geçiştir. Şu hâlde bütün şekiller dışarıda kalır, oraya sığamaz.
Sırf mana (mana-yı mahz) olan Cebrail bile sığmaz. (Fasıl 3)
ALTIN KAPTA ŞALGAM PİŞİRME!
Dünyada unutulmaması gereken tek bir şey vardır. Her şeyi
unutsan da onu unutmazsan mesele yoktur. Fakat her şeyi
yerine getirsen, hatırlasan unutmasan da onu unutsan hiçbir
şey yapmamış olursun. Bu şuna benzer ki; bir padişah seni
belli bir iş için bir yere yollasa sen de gitsen de o işten başka
yüzlerce iş başarsan, hangi iş için gittiysen onu yapmayınca,
hiçbir iş başarmamış sayılırsın. Şu hâlde insan dünyaya bir
tek iş için gelmiştir, maksat odur. Onu başarmadı mı hiçbir iş
başarmamış demektir. “Şüphesiz biz emaneti göklere, yere ve
dağlara teklif ettik de onlar onu yüklenmek istemediler, ondan
çekindiler. Onu insan yüklendi. Çünkü o çok zalimdir, çok
cahildir.”[12]
Hak Teâlâ; biz o emaneti göklere, yere ve dağlara teklif
ettik de kabul etmedi, buyuruyor. Nazar eyle ki gökten ve
yerden aklı hayrete düşüren ne işler zuhura gelmede; taşları
lal, yakut yapıyor, dağları altın, gümüş madeni hâline
getiriyor. Bitkileri, yeryüzünü coşturuyor, diriltiyor, Adn
cennetine döndürüyor. Yeryüzü de tohumları kabul ediyor,
meyveler veriyor, ayıpları örtüyor, anlatılması mümkün
olmayan yüz binlerce şaşılacak işler başarıyor, şaşılacak
şeyler meydana getiriyor. Dağlar da çeşit çeşit madenler
veriyor. Bütün bunları yapıyorlar, fakat insana mahsus olan
bir hizmet onların elinden gelmiyor. Hak Teâlâ; “Andolsun
biz, Âdemoğullarını aziz ve şerefli kıldık”[13] buyurmuş,
“Göğü, yeri aziz ve şerefli kıldık” buyurmamıştır. Şu hâlde
insanın elinden bir iş geliyor ki ne göklerin elinden geliyor o
iş, ne yerlerin, ne dağların. O işi de gördü mü, onda ne
zalimlik kalıyor, ne cahillik. Amma sen, “o işi yapmıyorsam
bunca iş yapıyorum ya” dersin; dersin amma seni öbür işler
için yaratmadılar ki. Bu, şuna benzer: Padişahların
hazinelerinde bulunabilen, değer biçilmez Hint çeliğinden
(pûlâd-ı Hindî) yapılmış bir kılıcı, kokmuş öküz etini kesmek
için satır olarak kullanıyor, sonra da muattal bırakmadım ya,
kılıcı böyle bir işe kullanıyorum diyorsun. Yahut da küçük bir
parçasıyla yüzlerce kap kacak alınabilen bir altın tencereyi
getirmişsin, içinde şalgam pişiriyorsun. Yahut da
mücevherlerle bezenmiş bir bıçağı kırık bir kapağa çivi
yapmışsın da diyorsun ki; iş görüyorum; kapağı ona
asıyorum, şu bıçağı öylece bırakmıyorum ya. Acınacak,
gülünecek işler değil de nedir bunlar? O kabak, bir pul
değerindeki bir tahta yahut demir çiviye de asılabilirken yüz
dinarlık bıçağı bu işe kullanmak, akıl kârı mıdır?
Hak Teâlâ, sana pek büyük bir değer vermiştir. Nitekim
buyurdu ki: “Allah müminlerden, mallarını ve canlarını,
kendilerine (verilecek) cennet karşılığında satın almıştır.”[14]
“Değer bakımından iki dünyadan da kıymetlisin,
Fakat neyleyeyim ki değerini bilmiyorsun.”
“Kendini ucuz satma; çünkü değerin pek fazla
senin.”
Hak Teâlâ buyuruyor ki: Sizi de nefesinizi de vakitlerinizi
de mallarınızı da zamanınızı da satın aldım. Bana harcarsanız,
bana verirseniz karşılığı ölümsüz cennettir. Senin benim
yanımdaki değerin budur işte. Fakat sen, tutar da kendini
cehenneme satarsan kendine zulmetmiş olursun. Bu tıpkı bir
adamın yüz dinarlık bıçağı duvara saplayıp ona bir kapak
yahut bir testi asmasına benzer. (Fasıl 4)
[12]. Ahzab Suresi, 33:72.
[13]. İsrâ Suresi, 17:70.
[14]. Tevbe/111
ATIN GIDASI ATA BİNENE GIDA
OLMAZ
İtiraz edip; “Fıkıh, hikmet, mantık, nücûm (yıldız bilgisi),
tıp vesaire gibi ulumu tahsil ediyor ve kendimi âli hizmetlerle
veriyorum” diyorsun. Bunların hepsi de kendin içindir. Fıkıh
öğreniyorsan; kimse elinden ekmeğini kapmasın, elbiseni
soymasın, seni öldürmesin de sağ salim kalasın diye
öğreniyorsun. Yıldız bilgisini öğreniyorsan; gökyüzünün
hâllerini, yıldızların yeryüzüne tesirlerini anlamak,
yeryüzünde ucuzluk mu olacak, pahalılık mı eminlik mi
hüküm sürecek, korku mu, bunları bilmek için öğreniyorsun.
Bunların hepsi de sana ait. Yıldız kutlu olur, kutsuz olur,
senin talihinle ilgiliyse bu da senin için. Düşünürsen anlarsın
ki asıl sensin, onların hepsi de senin fer’indir. Fer’inde bunca
tafsilat, bunca şaşılacak şeyler, bunca şaşılacak hâller ve
sonsuz âlemler olursa artık var düşün, sen asılsın, sen de ne
hâller var. Senin fer’lerinin yükselişleri, düşüşleri, uğurlu ve
uğursuz hâlleri olursa esas olan senin için nurlar âleminde, ne
çıkışlar, ne inişler, ne mutluluklar, ne kutsuzluklar var,
faydalar var, zararlar var. Hani, “filân ruhta şu özellik var,
ondan şu gibi hâller görünür, o ruh filân işe yarar” derler ya.
Senin şu uykudan, şu yiyip içmeden başka bir gıdan daha
var. Peygamber (a.s.m.); “Rabb’imin yanında gecelerim. O
beni yedirir ve içirir” (Hadis-i Şerif) denmiştir. Bu dünyada o
gıdayı unutmuşsun da gece gündüz bedeni beslemedesin.
Neticede şu beden, atındır senin, bu dünya da o atın ahırı.
Atın gıdası, biniciye gıda olamaz. Onun da kendisine göre bir
uykusu, bir gıdası, bir beslenmesi var. Fakat sana hayvanlık
galebe gelmiş de atın üstünde, atların ahırında kalakalmışsın,
beka âleminin padişahlarının, beylerinin safında yerin yok.
Gönlün orda amma bedenin seni yenmiş de bu yüzden gönlün
de bedenin esiri olmuştur. Hani Mecnun, Leyla’nın
bulunduğu şehre giderken aklı başında olunca deveyi o tarafa
sürerdi. Fakat bir an Leyla’nın hayaline daldı mı kendisini de
unuturdu, deveyi de. Devenin de köyde bir yavrusu vardı.
Deve fırsat buldu mu geri döner, köye doğru giderdi. Mecnun
kendine geldi mi bir de bakar, görürdü ki iki günlük yolu
gerisingeriye dönmüş gitmiş. Böylece üç ay yollarda kaldı da
“bu deve, başıma bela oldu” diye bağırıp deveden yere atladı,
yaya olarak yürümeye koyuldu.
Şiir:
Devemin arkadadır meyli, benimki önde,
İki sevda-yı muhalif arasında kaldım. (Fasıl 4)
KENDİNİ BİLMEK
Padişahın biri, oğlunu, yıldız, reml bilgileriyle başka
bilgileri öğrenmesi için hünerli bir topluluğa vermişti. Çocuk,
pek aptal olmakla beraber bu bilgileri elde etmiş, tam usta
olmuştu. Bir gün padişah, yüzüğünü avucuna aldı, oğlunu
sınamak için “gel” dedi, “söyle bakalım, avucumda ne var?”
Çocuk, “avucundaki” dedi, “yuvarlak, sarı, ortası boş.”
Padişah, “doğru, buldu” dedi. “Peki, söyle bakalım, bu ne
çeşit bir şey, ne olabilir?” Çocuk; “kalbur olmalı” dedi.
Padişah dedi ki: “Akılları şaşırtacak kadar ince vasıflarını
bilgi kuvvetiyle bildin de kalburun avuca sığamayacağını
nasıl bilemedin?”
Şimdi zamane bilginleri de böyledir işte. Bilgilerde kılı kırk
yararlar, kendileriyle ilgili olmayan şeyleri iyiden iyiye
öğrenmişler, onları iyice kavramışlardır. Fakat asıl önemli
olan, bütün bunlardan fazla kendilerine yakın bulunan, kendi
varlıklarıdır ama kendi kendilerini bilmezler. Her şeye
helaldir, haramdır diye hüküm verirler, bu caizdir, o caiz
değildir, şu helaldir, şu haramdır diye hükmederler de
kendileri helal midir, yoksa haram mı caiz midir, değil mi
temiz midir, pis mi onu bilmezler. (Fasıl 4)
HER ŞEYİN ANLAMINI BİLMEK
Emir Pervane; “Bu ne lütuftur ki Mevlana şereflendirdi bizi,
hiç beklemezdim, gönlümden bile geçmezdi, buna layık da
değilim. Benim gece gündüz huzurda el bağlayıp onun
sevenlerinin safında bulunmam gerekti, hâlbuki ona bile layık
değilim hâlâ. Bu teşrif ne lütuftur?” dedi.
Mevlana buyurdu ki: Bütün bunlar sizin himmetinizin
yüceliğindendir. Yüce, büyük bir mertebeniz var. Ağır ve
yüce işlerle meşgulsünüz. Himmetinizin yüceliği yüzünden
gene de kendinizi kusurlu görüyor, buna razı olmuyorsunuz,
kendinize birçok şeyleri lazım görüyorsunuz. Gönlümüz
daima manen size müteveccihtir fakat suretle (bedenen) de
müşerref olmak istedik. Fakat suretinde de pek büyük bir
itibarı var. Hatta itibar da ne demek? Suret özle ortak. Özsüz
suret, nasıl bir işe yaramazsa suretsiz öz de bir işe yaramaz.
Hani tohumu, kabuksuz olarak yere ekersen baş vermez,
tutmaz, fakat kabuğuyla ekersen tutar, büyük bir ağaç olur. Şu
hâlde bu bakımdan suretin de büyük bir kadri var; böyle de
olması gerek zaten. Onsuz bir iş görülemez, hiçbir maksada
ulaşılamaz. Evet, vallahi de böyledir bu. Asıl, anlamı bilene,
anlam hâline gelene göre anlamdır.
Hani; “İki rekât namaz, dünyadan da hayırlıdır,
dünyadakilerden de.” (Hadis-i Şerif) Amma bu, herkese göre
değil, birisi dünya yüzünde ne varsa hepsine sahip olsa bütün
dünyanın malına mülküne sahipken hepsi elinden çıksa o
kişiye iki rekât namazını kaçırmak, ona bundan da daha zor
gelirse işte göredir bu.
Dervişin biri, bir padişahın yanına vardı. Padişah ona; “Ey
zahit” dedi. Derviş; “Zahit sensin” dedi. Padişah, “Ben nasıl
zahit olabilirim ki” dedi, “bütün dünya benim.” Derviş;
“hayır” dedi, “Ters görüyorsun sen. Dünya da âhiret de bütün
mal mülk de benim, âlemi ben kapladım, bir lokmayla bir
hırkayı yeter bulan sensin.” (Fasıl 5)
“NEREYE DÖNERSENİZ ALLAH’IN
YÜZÜ (VECH) İŞTE ORADADIR.”
“Nereye dönerseniz Allah’ın yüzü (vech) işte oradadır.”[15]
Bu (vech), sürekli olarak böyledir, tecelli hiç kesilmez,
sonsuzdur, ölümsüzdür. Âşıklar, kendilerini o zata (vech) feda
etmişlerdir, karşılık da istemezler. Âşıklardan başkaları ise
hayvanlara benzerler.
Vakıa onlar hayvanlardır amma kendilerine nimet verilmeye
(in’am) de layıktırlar. Onlar ahırdadır amma ahır sahibinin de
makbulüdürler. Dilerse onları bu ahırdan alır, has ahırına
(tavîle-i has) götürür. Nitekim mebdei yoktu (adem), ona
vücut verdi ve vücudunu cansızlar (tavîle-i cemâdî) arasına
getirdi; cansızlar ahırından bitkiler ahırına, bitkilikten
hayvanlığa, hayvanlıktan insanlığı, insanlıktan da melekliğe
getirdi; bunun da sonu yoktur zaten. Bütün bunları da onun bu
çeşit pek çok, birbirinden yüce ahırları olduğunu ikrar etmen
için gösterdi. “Şüphesiz siz hâlden hâle geçeceksiniz.
Böyleyken onlara ne oluyor da iman etmiyorlar”[16] Bunu,
ilerdeki tabakaları ikrar etmen için gösterdim, inkâr edip var
olanın hepsi budur ancak demen için değil. Bir usta, sanatını,
hünerini, halkı kendisine inandırmak, göstermediği başka
hünerlerine de ikrar ettirmek, inandırmak için gösterir.
Padişah da kendisinden daha başka şeyler de istesinler,
umsunlar, bu umutlarla keseler örsünler, diksinler diye
bağışlarda, ihsanlarda bulunur. İşte bu, bu kadardır, padişah
artık başka bir şey vermez verip vereceği budur ancak
desinler diye değil. Hatta padişah, birisinin böyle diyeceğini,
bu düşünceye kapılacağını bilse ona asla ihsanda bulunmaz.
Zahit ona derler ki ahiri (sonu) görür, dünya ehli ise ahırı
görür. Fakat Hak Teâlâ’nın has kulları arifler, ne ahiri
görürler, ne ahırı. Onlar, evvele bakarlar da her işin mebdeini
bilirler. Nitekim arif biri buğday eker, bilir ki buğday
bitecektir ve buğday biçecektir. Ahiri, önceden görmüştür.
Arpa, pirinç, başka şeyler eken de böyle. Mademki evveli
gördü, ahire bakmaz artık, bütün ahirler, evvelden malûmdur
ona, fakat bunlar nadirdirler. Ve ahiri görenler
mutavassıttırlar. Ahırdakilere gelince enam yani
hayvanattırlar.
Her işte insana rehber olan derttir. İnsan, hangi işe koyulura
koyulsun, o işin derdi, o işin hevesi, aşkı, gönlünde doğmazsa
o işe girişemez; o iş dertsiz ona müyessir olmaz. İster dünya
olsun, ister âhiret... İster alış veriş olsun, ister padişahlık...
İster bilgi olsun, ister yıldız, isterse başkası, hepsi de böyledir.
Meryem de doğum sancısı başlamadan baht ağacının yanına
gitmedi. “Doğum sancısı onu bir hurma ağacına yöneltti.”[17]
Onu, ağaca götüren o dertti de kuru ağaç meyve verdi. Beden
Meryem’e benzer. Her birimizin bir İsa’sı var. Bizde dert
meydana gelirse İsa’mız doğar, fakat dert olmazsa İsa geldiği
o gizli yoldan gider, gene aslına kavuşur, ancak biz mahrum
kalırız, faydalanamayız ondan.
Can, içerde aç, tabiat dışarıda nimetlere gark olmuş
Şeytan, yiyip içmeden mide fesadına uğramış,
Cemşîd sabah kahvaltısı bile yapmamış.
Mesîh’in yeryüzünde iken sen hastalığını tedâvi ettir,
Mesîh göğe çıktı mı derman elden çıkar gider. (Fasıl
5)
[15]. Bakara Suresi, 2:115.
[16]. Burûc Suresi, 85:19-20.
[17]. Meryem Suresi, 19:23.
MAKSAT VE YOL BİRDİR
Bir Arap şairi, padişahın birinin yanına geldi. Padişah
Türk’tü, Farsça bile bilmiyordu. Şair, padişaha Arapça pek
güzel bir kaside yazmıştı. Padişah tahtına oturmuş, bütün
divan ehli huzurdaydı. Beyler vezirler, teşrifata göre
sıralanmıştı. Şair, ayağa kalktı. Getirdiği kasideyi okumaya
başladı. Padişah beğenilecek yerlerde başını sallıyor,
şaşılması gereken yerde şaşkınlık gösteriyor, gönül alçaklığı
gösterilmesi gereken yerlerde iltifatlarda bulunuyordu. Divan
ehli şaşırdılar. Padişahımız bir kelime Arapça bile bilmezdi,
nasıl oluyor da tam yerinde başını sallıyor, yoksa Arapça
biliyordu da bunca yıldır bizden mi gizliyordu. Arapça edebe
aykırı bir söz söylediysek vay bizim hâlimize diyorlardı.
Padişahın pek sevdiği bir kölesi vardır. Ona at verdiler, katır
verdiler, mal verdiler, bir o kadar daha vermeyi de vaat ettiler
ve “Bize şu hâli bildir, padişah Arapça biliyor mu, bilmiyor
mu? Tam yerinde nasıl baş sallıyordu, yoksa bu, keramet
miydi, ilham mı idi, öğren de haber ver bize” dediler.
Köle bir gün fırsat buldu. Ava gitmişlerdi, birçok av
avlanmıştı. Padişahı memnun gördü, hâli sordu. Padişah
güldü de vallahi dedi, ben Arapça bilmem, amma başımı
sallıyordum, çünkü o şiirden maksadı nedir, onu anlıyordum
da başımı sallıyor, anlıyor, beğeniyordum.
Artık anlaşıldı ya, temel olan, maksattır, o şiirse maksadın
bir aracıdır, o maksat olmasaydı o şiir söylenmezdi. Maksada
bakılırsa ikilik kalmaz. İkilik, teferruattadır, Esas ise birdir.
Nitekim şeyhlerin yolları, görünüşte çeşit çeşittir. Hâllerinde,
sözlerinde, hareketlerinde aykırılık vardır fakat maksat
bakımından hepsi de birdirler, o da Hak Teâlâ’yı aramaktan,
dilemekten ibarettir. Hani sarayda bir rüzgârdır, eser gelir.
Halının bir ucunu kaldırır, kilimleri oynatır, çer çöpü
havalandırır, havuzun suyunu halka halka dalgalandırır,
ağaçları, dalları, yaprakları oynatır. Bütün bu birbirine aykırı,
çeşit çeşit hâlleri belirtir amma maksat, esas, gerçek
bakımından hep bir şeydir, çünkü hepsinin hareketi bir
rüzgârdandır. (Fasıl 6)
“MÜMİN MÜMİNİN AYNASIDIR.”
Biri; “Biz mukassırız (kusurluyuz)” dedi. Mevlana buyurdu
ki: Kim bu düşünceye düşer, ah ne hâldeyim, neden böyle
yapıyorum derse bu, Hakk’ın muhabbetine ve inayetine bir
delilidir. Nitekim “İtap (sitem) devam ettikçe dostluk ta
devam eder” derler. Çünkü dostlara sitem edilir, yabancılara
değil. Amma sitemde de fark vardır. İnsanı dertlendiren,
müteessir eden, akıllandıran sitem, sevgiye, yardıma delildir.
İnsana dert vermeyen, geçip giden sitem, sevgiye delil
olamaz. Hani tozu gitsin diye halıyı döverler ya, akıllılar buna
paylama demezler. Fakat baba çocuğunu, adam sevdiğini
döverse buna paylama (itap) derler. Sevgi delili, böyle bir
vakitte meydana çıkar. Şu hâlde mademki kendinde bir dert,
bir pişmanlık görüyorsun, bil ki bu, Hak Teâlâ’nın yardımına,
sevgisine delildir. Kardeşinde bir ayıp görüyorsan o ayıp
sendedir de onda görüyorsun. Dünya aynaya benzer. Kendini
onda görüyorsun sen. Çünkü “Mümin müminin aynasıdır.”
(Hadis-i Şerif) O ayıbı kendinden gidermeye bak. Çünkü
ondan incindiğin zaman, kendinden inciniyorsun demektir.
Zulüm, kin, haset, hırs, insafsızlık, kibir gibi bütün kötü
huylar, sende oldu mu incinmezsin. Fakat bunları bir
başkasında gördün mü ürkersin, incinirsin. Bil ki kendinden
ürkmedesin, kendinden incinmedesin. İnsan, kendi
kelliğinden, kendindeki çıbandan iğrenmez, yaralı elini
yemeğe sokar, parmağını yalar, gönlüne hiç de tiksinti
gelmez. Fakat bir başkasında küçücük bir çıban yahut azıcık
bir yara görse onun yediği yemekten tiksinir, o yemek, içine
sinmez. İşte kötü huylar da kelliliklere, çıbanlara benzer.
İnsan, bunlar kendisinde oldu mu incinmez fakat bir
başkasında bu huyların pek azını bile görse ondan incinir,
tiksinir. Sen ondan ürküyor, kaçıyorsun ya, o da senden ürker,
incinirse mazur gör. Senin incinişin de onun için bir özürdür
çünkü sen onu görünce inciniyorsun ya, o da aynı şeyi
görüyor da senden inciniyor. “Mümin müminin aynasıdır”
dedi, “Kâfir, kâfirin aynasıdır” demedi. Amma bu, kâfirin
aynası yok demek değildir; onun da aynası vardır amma
aynasından haberi yoktur. (Fasıl 6)
PERDE KALKINCA HER ÇOKLUK BİR
OLUR
Bir gün Atabek dedi ki: “Rum kâfirleri, Tatar’a kız verelim
de dinde vahdet olsun, şu yeni din Müslümanlık ortadan
kalksın” dediler. (Sultan Veled) Dedim ki: “Bu din ne vakit
bir olmuş ki? Daima iki, üç olup aralarında daima savaş var
olagelmiştir. Siz dini nasıl tevhit edebileceksiniz?”
Mevlana bu hususta birçok faydalı şeyler söyledi ve dedi ki:
Vahdet kıyamette bir olur. Fakat burada, dünyada buna
imkân yoktur. Çünkü burada herkesin türlü türlü muradı ve
hevası vardır. Vahdet burada mümkün olmaz. Fakat kıyamette
olur. Çünkü herkes bir olur, bir yere nazar eder, bir şey duyar,
bir şey söyler. İnsanda çok şeyler vardır. Fare vardır, kuş
vardır. Kimi kuş olur, kafesi yüceye ağdırır; kimi fare olur,
aşağıya çeker. İnsanda yüz binlerce vuhuş-ı muhtelife vardır.
Ancak oraya giderlerse fare, fareliği bırakır, kuş, kuşluğundan
vazgeçer, hepsi de bir olur. Çünkü matlup ne yücelerdedir, ne
aşağılarda. İstenen meydana çıktı mı ne yukarıya uçar insan,
ne aşağıya iner. Birisi bir şey kaybetse sağı solu arar, önde
arkada aranır. Fakat onu buldu mu ne yukarıyı arar, ne
aşağıyı, ne solda arar, ne sağda, ne önde arar, ne arkada, her
yan derilir, bir yerde toplanır gider. Kıyamet gününde de
herkesin nazarı bir olur, herkes bir dille konuşur, bir sözü
duyar, bir şeyi düşünür. Hani on kişinin bir bağı yahut
dükkânı olsa onu da ortak olsa sözleri de bir olur, dertleri de
matlupları da birdir. Bu yüzden kıyamet gününde de herkesin
işi Hak’la olunca herkes bir olur. Bu bakımdan dünyada
herkes, bir başka işle uğraşır. Birisi kadın sevgisine, öbürü
mal mülk sevdasına düşer. Biri kazanç sevdasına, öbürü ilim
sevdasına düşer. Herkes, dermanım, hoşluğum, huzurum,
rahatım ondadır der, buna inanır. Bu, Hakk’ın bir rahmetidir.
İnsan dilediği, aradığı şeye yönelir fakat bulamayınca geri
döner. Bir an durur, düşünür ve o zevk, o rahmet, aramaya
değer bir şey galiba, iyi aramadım, tekrar arayayım, der. Gene
arar, fakat bulamaz. Böyle aranır dururken ansızın Hakk’ın
rahmeti perdesiz olarak yüz gösterir. Ondan sonra anlar ve
bilir ki yol o değilmiş.
Fakat Hak Teâlâ’nın öylesine kulları da vardır ki kıyametten
önce de böyledir onlar hakikati görürler. Nitekim Hz. Ali
(r.a.) buyurur ki: “Perde kaldırılıp da kıyamet zahir olsa
yakînim artmaz.” Yani “kalıbı kaldırsalar, kıyamet kopsa da
gene yakînim ziyadeleşmez.” Bu, şuna benzer: Bir topluluk,
karanlık bir evde her biri bir yana dönüp namaz kılsa gündüz
olunca, yüzlerini kıbleden başka bir yöne çevirmiş, o yöne
namaz kılmış olanların hepsi de namazlarını kaza ederler
fakat geceleyin kıbleye yönelip namaz kılan, ne diye kaza
etsin? Zaten hepsi de onun döndüğü tarafa dönecekler. Şimdi
şu şeb-i dünyada yüzleri Hakk’a dönmüş, masivadan yüz
çeviren kullar için kıyamet kopmuştur zaten. (Fasıl 8)
ÖNCE NASİBİNE SONRA KENDİNE BAK
“Her şeyin hazineleri yalnız bizim yanımızdadır. Biz onu
ancak belli bir ölçüyle indiririz.”[18] Hikmet yağmura benzer.
Kaynağında sonsuzdur fakat ne kadar gerekse o kadar yağar.
Kışın, baharın, yazın, güzün miktarınca; baharın biraz daha
çok yahut az. Amma geldiği yerde sonsuzdur o. Şekerciler
şekeri, attarlar ilâcı kâğıda sararlar. Fakat şeker, kâğıtta
olduğu kadar değildir. Şekerin ve ilâçların menbaı sonsuzdur;
kâğıda nerden sığacak?
Kur’an-ı Kerim Muhammed’e (a.s.m.) neden ayet ayet
iniyor da sure sure inmiyor demişlerdi. Mustafa (a.s.m.)
buyurdu ki: “Bu ahmaklar ne söylüyorlar? Bana tam olarak
birden inseydi erirdim, kalmazdım ki.” Çünkü bilip anlayan,
azdan çoğu anlar, bir şeyden birçok şeyleri, bir satırdan
defterleri. Bu şuna benzer: Bir topluluk oturmuş, bir hikâye
dinliyordu. İçlerinden biri, anlatılanı tam olarak biliyordu, o
olayın içinde bulunmuştu. Bir işaretten olayın hepsini
anlıyordu. Sararıyordu, kızarıyordu, hâlden hâle giriyordu.
Başkaları, duydukları kadar anlıyordu, çünkü o hâllerin
hepsini bilmiyorlardı ki. Fakat bilen, o kadarından pek çok
şey anlamıştı.
Gelelim sözümüze: Evet, aktarın yanına geldin mi şekeri
çoktur amma kaç parayla geldin, ona bakar ve o kadar şeker
verir. Burada da gümüş para himmet ve itikattır. İtikat ve
himmet miktarınca kelam nazil olur. Şeker almaya geldin mi
çuvalına bakarlar, ne kadar alırsa o kadar tartarlar ve bir kile
yahut iki kile verirler. Fakat adam, tutmuş da deve katarları
getirmişse birçok çuvallarla gelmişse kilecilerin gelmelerini
isterler. Çünkü bu iş uzun sürecek, çabuk savulmayacak,
kilerci gerek derler, kilecileri getirirler. Böylece bir insan
vardır, ona denizler bile yetmez. Bir insan da vardır, birkaç
katre yeter ona, fazlası ziyan verir. Bu, yalnız âlem-i manada,
ulûm ve hikmette böyle değildir. Mallarda mülklerde,
altınlarda, madenlerde vs. her şeyde böyledir. Hepsi de
sınırsızdır, sonsuzdur fakat adamına göre sunulur. Çünkü
insan, fazlasına dayanamaz, deli divane olur.
Görmez misin Mecnun’u, Ferhat’ı ve diğer âşıkları? Bir
kadının aşkı yüzünden dağlara ovalara düştüler. Çünkü onlara
dayanamayacakları kadar kuvve-i şehvet verildi. Görmez
misin Firavun’u? Ona fazla mal mülk verildi, Hak Teâlâlık
davasında bulundu. “Her şeyin hazineleri yalnız bizim
yanımızdadır. Biz onu ancak belli bir ölçüyle indiririz.” Yani,
iyiden ve kötüden hiçbir şey yoktur ki katımızda,
hazinemizde sonsuz defineleri bulunmasın; fakat herkese
dayanacağı kadar göndeririz, çünkü uygun olanı da budur.
(Fasıl 8)
[18]. Hicr Suresi, 15:21.
NAMAZDAN ÜSTÜN NEDİR?
Biri; “Namazdan daha üstün nedir?” diye sordu.
Mevlana; “Bir kere dedi, namazın ruhu namazdan üstündür
diye bu soruya cevap vermiştik, etraflıca anlatmıştık, ikinci
cevap da şudur:
İman namazdan üstündür. Çünkü namaz, beş vakitte farzdır,
imansa sürüp giden bir farz. Namaz, bir özürle kılınmayabilir,
geciktirilmesi caizdir, burada da imanın namazdan bir
üstünlüğü var. Çünkü iman hiç bir özürle bırakılamaz, geri
atılamaz. Namazsız imanın faydası vardır, imansız namaz ise
fayda vermez, ikiyüzlü münafıkların namazı gibi. Her dinin
namazı bir başka çeşittir fakat hiçbir dinin imanı değişmez.
Namazın şekilleri, kıblesi, başka şeyleri değişebilir, daha
başka farklar da vardır ve dinleyenin zevkine, özleyişine göre
meydana çıkar.” “Her şeyin hazineleri yalnız bizim
yanımızdadır. Biz onu ancak belli bir ölçüyle indiririz.”
Dinleyen hamur yoğuranın önündeki una benzer, söz de suya
benzer. Hamura, ne kadar su gerekse o kadar su dökerler.
(Fasıl 9)
PEYGAMBERLERİN VE VELİLERİN
GELİŞ SEBEBİ
Bütün ilimler âdemin tıynetinde ta’cîn olunmuş olduğundan
ruhu mügayyebâtı gösterir. Nasıl ki arı duru su, dibinde taş mı
var çakıl mı başka şey mi ne varsa yüzünde de ne yüzüyorsa
hepsini gösterir ya; bu, sonradan bir şey yapılarak suya
verilen bir hâl değildir, bu onun aslında vardır, ona
yaratılıştan verilmiştir. Fakat su toprakla yahut başka
renklerle bulandı mı o hassa o hüner, ondan ayrılır, onu
unutur gider.
İşte Hak Teâlâ, enbiya ve evliyayı, bulanmış, bir başka
renge girmiş küçük sular, onlara karıştı mı bulanıklıklarından
kurtulsunlar, o eğreti renkten halâs olsunlar diye büyük ve
tertemiz sular gibi gönderdi. Küçük su, kendisini berrak
görünce hatırına gelir; “gerçekten de önce böyle berraktım”
der ve bilir ki bulanıklıklar da arızî imiş, renkler de. Bu arızî
şeylere uğramadan önceki hâlini hatırlar da “… bu bir şey ki
bundan önce de bununla rızıklanmıştık biz”[19] der. Şu hâlde
nebiler ve veliler, insana önceki hâli hatırlatırlar, insanın
mayasına yeni bir şey eklemezler. Şimdi ulu/büyük suyu bilip
tanıyan, ben ondanım, onunum diyen her bulanık su, akar, ona
kavuşur, karışır gider. Fakat büyük suyu tanımayan, onu
kendisinden başka gören, kendi cinsinden başka bir cinsten
sanan bulanık su, renklerle, bulanıklıklara sığınır, sonunda da
ona kavuşup karışmaz, denizden uzak mı uzağa düşer. Hani
(Peygamber) buyurmuştur ya: “Ruhlardan tanışanlar birbirini
sever, bilmeyenler, hoşlaşmayanlar aykırılığa düşerler.” Onun
gibi işte. Gene bunun için Hak Teâlâ buyurmuştur: “Andolsun
size kendinizden öyle bir Peygamber gelmiştir ki...”[20] Yani
yüce su, küçük suyun cinsindendir, ondandır, onun
mayasındandır. Küçük su, yüce suyu kendinden görmüyor,
onu inkâr ediyor, tiksiniyor ise bu da suyun kendinden
değildir, aksi suya vuran bir kötü arkadaş yüzündendir. O kötü
arkadaş onunla öylesine karışmış birleşmiştir ki yüce sudan,
denizden ürküp kaçması, kendinden midir, yoksa o kötü
arkadaşın kendisine yansımasından mı kendi görünüşünden
mi bunu bile bilemez, anlayamaz. Tıpkı toprak yiyen adam
gibi... O da; “toprağa meylim huyumdan mıdır yoksa
tabiatıma karışmış bir hastalıktan mı?” der ve bilemez. (Fasıl
8)
[19]. Bakara Suresi, 2:25.
[20]. “An olsun size kendinizden öyle bir Peygamber
gelmiştir ki sizin sıkıntıya uğramanız ona çok ağır gelir. O,
size çok düşkün, müminlere karşı çok şefkatlidir,
merhametlidir.” Tevbe Suresi, 9:128.
ÖRTÜLERİ KALDIR ARADAN
İnsanların anaya, babaya, kardeşe, dostlara, göklere, yerlere,
bağlara, bahçelere, ilimlere, ibadetlere, yiyeceklere,
içeceklere, hâsılı bu çeşit şeylere duyduğu istek, beslediği
sevgi, hâsılı bunların hepsi Allah’a karşı sevgilerindendir.
İnsanların cümlesinde Hak arzusu vardır, bunların tamamı da
(nikab) örtüdür. İnsanlar bu dünyadan göçüp o padişahı
nikabsız gördüler mi bilirler ve anlarlar ki onların hepsi de
perdeymiş, yüze tutulan örtüymüş; diledikleri, gerçekte o bir
tek şeymiş. İşte o vakit bütün müşküller hallolur,
gönüllerindeki bütün soruların cevabını bulurlar ve her şey
ayan olur. Hakk’ın cevabı her müşkülü teker teker, ayrı ayrı
cevaplandırmayı da gerektirmez.
Bir cevapla bütün sorular bilinir, müşkül çözülür gider. Hani
kışın, herkes elbisesine bürünür, kürkünü giyer, bir tandır
başına çöker, soğuktan bir köşeye girer sığınır ya. Ağaç, ot ve
daha başka bütün bitkiler de soğuktan meyvesiz, yapraksız
kalırlar; soğuk, bir zarar vermesin diye varlarını yoklarını
içlerine çeker, gizlerler. Bahar görünüp de cevaplarını bir
tecelli ile verince, onların ölümü dirime, bitkiye ait çeşitli
soruları birden cevaplandırılmış olur, müşkülleri hallolur
gider. Hepsi de baş çıkarırlar, o belâ neden gerekmiş, anlarlar
ve bilirler. Hak Teâlâ bu örtüleri bir sebebe binaen yaratmıştır.
Hakk’ın cemali örtüsüz görünseydi biz ona dayanamazdık ve
nasibimizi alamazdık. Örtüler yüzünden medet ve menfaat
buluruz. Şu güneşi görüyorsun ya, hani onun ışığıyla yol
yürüyoruz, görüyoruz, iyiyi kötüden ayırt ediyoruz; onunla
ısınıyoruz. Ağaçlar, bağlar bahçeler meyve veriyor, ham
meyveler, ekşi, acı meyveler, onun ısısıyla oluyor,
olgunlaşıyor, tatlılaşıyor. Altın, gümüş, lal, yakut madenleri,
onun tesiriyle oluyor, türlü sebeplerle bunca faydalar veren şu
güneş, daha yakına gelse hiç bir fayda vermez hatta bütün
dünya, bütün halk yanar gider bir şeycik kalmaz. Hak Teâlâ
dağa, örtüyle perdeyle görününce dağı, ağaçlarla, güllerle,
yeşilliklerle dolduruyor, süslenmiş bezenmiş bir hâle sokuyor
fakat örtüsüz perdesiz göründü mü onu alt üst ediyor, zerre
zerre parçalayıp gidiyor. “Rabbi, o dağa tecelli edince, onu
param parça etti.”[21] (Fasıl 10)
[21]. A’raf Suresi,7:143.
HAK TEÂLÂ VE AKIL
Akıl cehd ile Hakk’ı idrak edemez. Fakat akıl cehdi nasıl
terk eder? Ve akıl cehdi terk ederse o akıl değildir. Akıl odur
ki her ne kadar Hak Teâlâ müdrek ve kabil-i idrak olmasa da
yine Hak Teâlâ’nın idraki hususunda tefekkür ve gayret ve
içtihattan gece ve gündüz daima muzdarip ve kararsız ola.
Akıl pervaneye benzer, maşuk ise mum gibidir. Pervane
kendini muma vurur, yakar, helak olur gider. Fakat pervane de
ona derler ki o yanıştan zarar görse elemlere düşse bile muma
dayanamasın kendisini atsın gitsin. Bir varlık olsa da
pervaneye benzese fakat mumun ışığına dayansa kendisini
ona atıp yakmasa o varlık, pervane değildir. Pervane de
kendisini mumun ışığına vursa da o ışık pervaneyi yakmasa
ona da mum demezler. Şu hâlde Hakk’a dayanan, ona
ulaşmak için çalışıp çabalamayan kişi, insan değildir fakat
Hakk’ı anlar bilirse o bilinen anlaşılan da Hak değildir. İnsan
ona derler ki çalışıp çırpınır, nur-ı Hak çevresinde rahatı
kararı kalmaz. Hak da odur ki insanı yakar yandırır yok eder
gider, fakat hiçbir akıl onu anlayamaz. (Fasıl 10)
DOST VE YUSUF
Hak Teâlâ; “Ey kulum! Dua ve münacat hâlinde senin
isteğini hemen yerine getirirdim fakat senin sesin ve
münacatın hoşuma gidiyor. Onun için geciktiriyor duanı
hemen kabul etmiyorum, daha fazla dua etmeni istiyorum.
Çünkü sesin, feryadın hoşuma gidiyor” buyurur.
Mesela bir adamın kapısına iki yoksul gelse birisi sevilir
istenir biri olsa öbürü de hiç hoşa gitmez biri bulunsa ev
sahibi kölesine; “hemen, durup dinlenmeden o hoşuma
gitmeyen herife bir ekmek parçası ver de çekilip gitsin” der.
Sevileneyse vaatlerde bulunur; “daha ekmek pişmedi, biraz
bekle de ekmek pişsin” der.
Çok defa gönlüm ister ki dostları göreyim, onları doya doya
seyredeyim, onlar da beni doya doya görsünler. Burada saf
gönle sahip dostlar, birbirlerini iyiden iyiye görürlerse o
âleme gittikleri vakit birbirlerini tanıyıp bilmeleri pekişmiş
olacağından birbirlerini gene tanırlar, bilirler de dünya
yurdunda da beraberdik biz derler, birbirlerine bir hoşça
sarılırlar, çünkü insan dostunu pek çabuk zayi eder. Görmez
misin ki bu dünyada birisiyle dost olursun, sevgili dersin ona
ve gözünde bir Yusuf kesilmiştir. Fakat bir kötü iş yüzünden
silinir gider, onu kaybedersin. Yusufluk, kurtluğa, dönüverir
de önceden Yusuf gördüğünü şimdi kurt şeklinde görürsün.
Görünüşü de değişmemiştir, neyse yine odur o fakat şu bir tek
ârızî hareket yüzünden onu yitirdin gitti. (Fasıl 11)
VELİLERİN YOLU
Şaşarım insanlara; “evliya ve âşıklar, yeri yurdu olmayan,
sureti olmayan benzersiz ve niteliksiz âleme nasıl âşık olurlar,
nasıl o âlemden medet umarlar, güç kuvvet bulurlar, o âlemin
tesiri altında kalırlar” derler. Hâlbuki kendileri de gece
gündüz bu hâl içindedirler. Bir adam bir adamı sever, ondan
yardım görür. Bu yardımı onun lütuf ve ihsanından, ilim ve
zikrinden, onun neşesinden ve gamından alır. Bütün bunlar da
mekânsızlık âlemindedir. O şahıs, dem be dem bu manalardan
yardım alır ve tesiri altında kalır da buna şaşmaz fakat tutar,
evliya ve âşıklar mekânsızlık âlemine nasıl âşık olurlar, o
âlemden nasıl yardım görürler diye şaşırır kalır.
Bir filozof vardı, bu manaları inkâr ederdi. Bir gün
hastalandı, elden ayaktan düştü uzun süre hasta yattı. Bir
hakîm-i ilahî, filozofun hâlini hatırını sormaya gitti. Filozofa,
“ne istiyorsun?” dedi. Filozof, “sağlık istiyorum” dedi.
Hakîm-i ilahî, şu sağlığın şekli ne biçim, söyle bakalım, nasıl
şey bu sağlık? Arılayayım da elde edeyim, dedi. Filozof,
sağlığın şekli yoktur deyince, hakîm-i ilâhî, mademki dedi
şekli yok, o benzersiz ve niteliksizdir, onu nasıl
isteyebiliyorsun? Söyle bakalım, sağlık nedir? Filozof, şunu
biliyorum ki dedi, sağlık gelince güç kuvvet elde ederim,
şişmanlar gelişirim, betim benzim al al olur; açılır
neşelenirim, tazeleşir giderim.
Hakîm-i ilahî, ben dedi, senden sağlığın kendisini
soruyorum. Sağlık ne biçim şeydir? Filozof, bilmiyorum dedi,
benzersiz niteliksiz. O hakîm-i ilahî, Müslüman olur, önceki
yolunu yordamını bırakırsan sana ilaç veririm, iyileştiririm,
sağlığı ulaştırırım sana dedi. (Fasıl 11)
SEN ÇIKINCA ARADAN KALIR SENİ
YARADAN
Hani “Kalpler şehâdet eder” derler ya, bu bir laftır, bir
hikâyedir söyler dururlar amma onlara da anlamı
keşfolunmamıştır. Yoksa kalp şehâdet ettikten sonra dilin
şahadetine ne hacet, söze ne hacet vardı?
Emir Naip (Pervane) dedi ki:
Evet, kalp şehâdet eder amma, gönlün aldığı ayrı bir haz
var, kulağın aldığı ayrı bir haz, gözün aldığı ayrı bir haz, dilin
aldığı ayrı bir haz. Daha fazla fayda elde etmek için her birine
ihtiyaç var.
Mevlana buyurdu ki:
Gönül istiğrak hâlinde bulunursa hepsi onunla yok olur
gider, dile ihtiyaç kalmaz. Leyla’nın sevgisi, Hak Teâlâ
sevgisi değildi, bedene, nefse aitti. Leyla da balçıktan
yaratılmıştı fakat bu sevgi, Mecnun’u öylesine bir almıştı,
Mecnun, o sevgiye öylesine bir istiğrak hâli vardı ki Leyla’yı
gözle görmeye de sözlerini kulakla duymaya da muhtaç
değildi. Leyla’yı, kendisinden ayrı görmüyordu ki.
Gözümde hayalin, dilimde adın,
Gönül gark-ı zikrin, bu mektup kime?
Şimdi bedene ait sevgide bile bu güç bu kuvvet oluyor, âşığı
bir hâle getiriyor ki kendisini, sevgiliden ayrı göremiyor,
hisleri hep onda gark olup gidiyor; gözü, kulağı, burnu, başka
azasından hiçbiri, ayrı bir haz istemiyor, hepsini bir yerde
toplanmış görüyor; hepsini bir yerde hazır buluyor. Şu
söylediğimiz uzuvlardan bir tanesi, tam bir haz duydu mu,
hepsi de onun hazzına dalıp gidiyor, başka bir haz istemiyor.
Bir uzvun ayrı bir haz istemesi, alması gereken hazzı tadı tam
almadığına delildir zaten.
Bir haz duymuştur amma noksan bir hazdır bu, o hazza
dalamamıştır da öbür hissi de haz ister, çeşitli hazlar isteğine
düşer, her his, ayrı bir haz peşine düşer. Hâlbuki hisler, mana
bakımından birdir, görünüş bakımından ayrıdır, çeşitlidir.
Fakat bir uzuv gark oldu mu, hepsi onunla beraber gark olur.
Mesela, sinek gibi... Sinek havada uçtukça kanadı da oynar,
başı da oynar, bütün parçaları da oynar. Fakat bala battı mı
bütün parçaları bir olur, hiçbiri oynamaz. İstiğrak, ona derler
ki bu hâlde olan kimse arada kalmasın, onun çabası da bitsin,
işi de hareketi de. Batmak, ona derler ki ondan meydana gelen
her iş, onun işi olmasın, suyun işi olsun. Hâlâ suda elini
ayağını oynatıyorsa buna batış demezler. Ah, battım,
boğuldum diye bağırıyorsa buna da batmak boğulmak
demezler.
Halk “Ene’l-Hak (Ben Hakk’ım)” demeyi büyük bir dava
zanneder, hâlbuki “Ene’l-abd (Ben kulum)” demek büyük bir
davadır. “Ene’l-Hak” demek, büyük bir tevazudur. Çünkü
“Ben abd-i Hüdâyım” diyen, iki varlık ispat eder; bir
kendisini, bir de Hak Teâlâ’yı ispata kalkışır. Fakat “Ene’l-
Hak” diyen, kendisini yok etmiştir, ber-hevâ eyleyip “Ene’l-
Hak” der; yâni ben yokum, hep O’dur, Hak Teâlâ’dan başka
varlık yoktur; ben külliyen adem-i mahzım, hiçim der. Tevazu
bunda daha fazladır, bundan dolayı da halk anlamaz. İşte
buracıkta bir kişi, Hak Teâlâ rızası için Hak Teâlâ’ya kulluk
eder, kulluğu meydandadır. Hak Teâlâ için kullukta bulunur
amma kendisini de görür, yaptığını da görür, Hak Teâlâ’yı da
görür. O suya batmamıştır, suda boğulmamıştır. Suda boğulan
o kişidir ki onda hiç bir hareket, hiç bir iş kalmaz, hareketi,
suyun hareketinden ibarettir.
Bir aslan, bir ceylânın peşine düşmüştü. Ceylan ondan
kaçıyordu. Kaçtıkça da iki varlık vardı: Biri aslanın varlığı,
öbürü ceylanın varlığı. Fakat aslan ona erişince ceylan, onun
pençesinin altında kahroldu, aslanın korkusundan kendinden
geçti. Aslanın önünde yere serildi mi o anda artık, yalnız
aslanın varlığı kalmıştır, ceylanın varlığı yok olup gitmiştir.
(Fasıl 12)
BU DÜNYA İMTİHAN DÜNYASIDIR
Hak Teâlâ: “Sen olmasaydın felekleri yaratmazdım” (Hadisi
Kudsi) buyurur. Bu söz de “Ene’l-Hak” demektir. Anlamı,
“Felekleri kendim için yarattım” demektir. Bu da başka bir
dille, başka bir tarzda “Ene’l-Hak” demektir. Hak Teâlâ
birken yol birken, söz nasıl olur da iki olur? Surette aykırı
görünse de mana bakımından birdir. Ayrılık görünüştedir,
mana bakımından hepsi birdir. Mesela; bir emir, “çadır
dikiniz” diye emretse; birisi ip büker, birisi çivi çakar, birisi
bez dokur, birisi biçer, birisi diker, birisi iğne batırır. Görünen
bu işler, surette ayrıdır, çeşit çeşittir, dağınıktır amma mana
bakımından birdir, hepsi de bir iş görmektedir. Bu dünyanın
hâlleri de böyledir. Dikkat eder, bakarsan görürsün ki fâsık,
sâlih, isyan etsin, itaat etsin; şeytan olsun, melek olsun;
herkes Hak Teâlâ’ya kulluk etmektedir.
Mesela padişah, kölelerini sınamak, sebatlıyı sebatsızı
meydana çıkarmak, ahdinde duranla durmayanı vefalıyı
vefasızdan ayırmak istese onlara vesvese veren, onları
heyecana getiren biri gerektir ki sebatsız meydana çıksın.
Böyle biri olmasa onların sebatsızları nasıl meydana çıkar? Şu
hâlde onlara vesvese veren, heyecanlandıran kişi de padişaha
kulluk etmektedir çünkü onun böyle yapması padişahın
dileğidir. Hak Teâlâ sebatlıyı sebatsızdan ayrılıp meydana
çıkmasını ister, sivrisineği ağaçtan daldan, bağdan bahçeden
sürüp çıkarmak, gayrisini geride bırakmak diler de bir yel
estirir. Bir padişah, bir cariyesine, kendini süsle de kölelerime
görün. Böyle yap da onların eminlikleriyle hainlikleri belli
olsun diye emreder. Şimdi o cariyenin yaptığı iş, görünüşte
masiyet gibi görünür amma gerçekte padişaha kulluk
etmektedir.
Bu kullar (veliler), delille, taklitle değil de apaçık, örtüsüz
perdesiz gördüler bu âlemdeki herkes, iyiden kötüden ne
yapıyorsa Hak Teâlâ’ya kullukta bulunuyor. “O’nu övgü ile
tespih etmeyen hiçbir şey yoktur.”[22] Şu hâlde bu âlem, onlar
için kıyamettir. Zira Kıyamet, cümlenin Hak Teâlâ’ya kulluk
etmesinden ve ona kulluktan başka bir iş ile meşgul
olmamasından ibarettir. Bu anlamı yani Hz. Ali Efendimizin
“Perde kaldırılsa bile yakînim artmazdı” sözünün manasını
burada görürler. (Fasıl 12)
[22]. “Yedi gök, yer ve bunlarda bulunan herkes O’nu
tespih eder. O’nu övgü ile tespih etmeyen hiçbir şey yoktur.
Ne var ki siz, onların tespihini anlamazsınız. O, halimdir,
bağışlayıcıdır.” İsra Suresi, 17:44.
ÂLİM VE ARİF
Âlim kelimesinin manası, lügatte arif kelimesinden daha
üstün ve daha manalıdır. Hak Teâlâ’ya Âlim (bilici/bilen)
denilir fakat arif denmez. Arif sözünün anlamı, “Evvelce
bilmez idi, öğrendi, bildi”den ibarettir. Hak Teâlâ’ya bu sözü
söylemek, bu vasfı vermek, yakışık almaz.
Fakat örfî bakımdan arif, efdaldir. Çünkü arif, bildiğini
delilsiz bilir ve bilgiyi müşahede ve muayene ile elde etmiştir.
İşte örfen arif buna derler. “Bir âlim, yüz zahitten üstündür”
demişlerdir. Bir âlim nasıl olur da yüz zahitten üstün olabilir?
Sonunda bu zahit de zahitliğe ilimle ulaşmıştır, ilimsiz
zahitlik mümkün değildir, muhaldir. Peki, züht nedir?
Dünyadan yüz çevirmek, ibadete, taâta ve ahirete teveccüh
etmektir. Şu hâlde dünyayı bilmesi gerek ahiretin güzelliğini,
geçici olmayışını bilmesi gerek ibadet etmeye çalışıp
çabalaması gerek ve nasıl ibadet edeyim, hangi ibadete
meşgul olayım, demesi gerek. Bütün bunlar da ilimdir.
Hâlbuki onun maksudu ilim değildir, ilimsiz de züht ve
zahitlik olamaz. Demek ki o zahit, aynı zamanda hem âlimdir
hem zahit. Peki, yüz zahitten üstün olan bu âlim, nasıl bir
âlimdir, bu nasıl oluyor? İşte bunun manasını
anlamamışlardır. Hak Teâlâ, önceden sahip olduğu ilimden ve
zahitlikten sonra ona bir başka ilim vermiştir; bu ikinci ilim, o
ilim ile zahitliğin semeresidir. Elbette bu çeşit ilme sahip olan
âlim, yüz zahitten üstündür. Bu, şuna benzer: Bir adam bir
ağaç diker, ağaç da meyve verir. O meyve veren ağaç, meyve
vermeyen yüz ağaçtan efdaldir. Kâbe’ye varmış bir hacı,
çölde yol almakta olan yüz hacıdan üstündür çünkü
erişebilecekler mi erişemeyecekler mi diye korku içindedir
onlar. Fakat bu gerçekten de ulaşmıştır. Bir hakikat bin
zandan evlâdır. (Fasıl 12)
KULUMUN ZANNI ÜZEREYİM
İsa (a.s.) çok gülerdi, Yahya (a.s.) ise çok ağlardı. Cenab-ı
Yahya, Hz. İsa’ya dedi ki: ”Sen Hak Teâlâ’nın inceden ince
mekrinden tamamen emin mi oldun ki böyle gülüyorsun?”
Hz. İsa da cevaben ona dedi ki; “Yoksa sen de Hak Teâlâ’nın
lâtif, güzel, görülmemiş ihsanlarından, lütuflarından tamamen
gaflete mi daldın ki böyle ağlıyorsun?” Evliyadan bazı
kimseler bu konuşmaya şahit olmuşlardı. Hak Teâlâ’ya, bu
ikisinden hangisinin makamı daha yüce diye sual ettiler.
“Bana karşı zannı daha güzel olanın makamı daha yücedir.
Ben kulumun zannı üzereyim” (Hadis-i Kudsi) diye cevap
geldi. “Kulumun zannı nerede ise ordayım, beni nasıl sanırsa
ben oyum. Her kulumun bir çeşit düşüncesi, bir çeşit hayalî
vardır. O beni nasıl hayal ederse öyleyim. Ey benim kullarım,
tecelligâhım ve makamım olan hayalleri pak ve temiz
tutunuz.”
Şimdi sen kendini bir dene; ağlayıştan, gülüşten, oruçtan,
namazdan, yalnızlıktan, topluluktan ve daha da başka
şeylerden hangisi daha faydalı; ahvalin hangisi ile tark-ı
müstakime girmedesin, hangisi seni daha yüceltmede? Bunu
anla da o işe sarıl.”(Fasıl 12)
MÜFTÜLER FETVA VERSELER BİLE
KALBİNE DANIŞ
“Müftüler fetva verseler bile kalbine danış.” Batınında bir
müfti-i manevî vardır senin, müftülerin fetvalarını ona arz et
de hangisi uygunsa onu seç. Hani hekim de hastanın yanına
geldi mi hastanın içindeki hekimden sorar. Çünkü senin
içinde bir hekim vardır ki o tabiatındır senin, o bir şeyi kabul
eder veya reddeder. Bundan dolayı da dıştaki hekim, içteki
hekime; yediğin filân şey nasıldı, ağır mıydı, hafif mi uykun
nasıl, diye sorular sorar. O, dıştaki hekime içinden haber verir,
dıştaki hekim de ona göre bir hükme varır. Şu hâlde asıl
hekim, içteki hekimdir, insanın tabiatı mizacıdır. Bu hekim
zayıflarsa insanın mizacı bozulursa her şeyi ters görür, eğri
haber verir.
Şekere acı der, sirkeye de tatlı der. Bu yüzden de tabiatın
mizacın önceki hâline gelmesi için ona yardım edecek bir dış
hekime muhtaç olur. Fakat bundan sonra da hasta, gene
kendisini kendi hekimine gösterir, ondan fetva alır. Tıpkı
bunun gibi mana bakımından da insanın bir mizacı, bir tabiatı
vardır. O zayıfladı mı iç duyguları, ne görür, ne söylerse
tersinedir.
Peygamberlerle veliler de hekimlerdir. Mizacının, tabiatının
doğru düzgün bir hâle gelmesi, gönlünün, dininin
kuvvetlenmesi için ona yardımda bulunurlar. Çünkü
Muhammed (a.s.m.) bile, “Bana eşyayı olduğu gibi göster”
(Hadis-i Şerif) demiştir. (Fasıl 12)
HOŞÇA BAK ZATINA
İnsan, pek büyük bir şeydir, onda her şey yazılmıştır. Fakat
zulümat perdeleri, kendisindeki o ilmi okumasına izin
vermez. Zulümât perdeleri de çeşit çeşit, renk renk
meşguliyetlerdir, dünya tedbirleridir, istekler, özlemlerdir.
Bütün bunlarla beraber insan zulümât perdeleri ile örtülmüş
olduğu hâlde gene de bir şey okuyor, ondan haberler alır. Bir
seyret de gör, şu zulmetler/karanlıklar, şu perdeler kalkınca
nasıl da anlar, bilir, ne bilgiler çıkarır meydana, bir kıyasla
artık.
Terzilik, mimarlık, dülgerlik, kuyumculuk, bilgi, yıldız,
hekimlik gibi çeşitli zanaatlar, sanatlar, bilgiler bunlardan
başka daha çeşit çeşit sayılamayacak kadar çok sanat, hep
insanın içinden belirir meydana çıkar, taştan, kerpiçten
meydana gelmez. Hani bir karga, insana, ölüyü gömmeyi
öğretti derler ya, bu da insandaki bilginin kargaya
yansımasından meydana gelmiştir, o işi kargaya insanın
dileği, isteği yaptırmıştır. İnsan da hayvanın, canlı varlığın bir
parçasıdır ya, parça nasıl olur da tüme bir şey öğretebilir?
Hani insan, sol eliyle yazı yazmak ister, kalemi eline alır,
yüreğinde güç kuvvet vardır amma yazarken eli titrer, titrer
amma gene de eli gönlünün buyruğuyla yazar. (Fasıl 12)
AŞK
Hani anlatırlar ya, padişahın biri Mecnun’u çağırdı ve “Ne
olmuş sana dedi, neyin var? Kendini rezil rüsva etmişsin,
evinden barkından, soyundan sopundan olmuşsun, yıkılmış,
yok olmuş gitmişsin? Leyla dediğin de kim oluyor, ne
güzelliği var ki? Gel de sana güzeller, alımlı dilberler
seyrettireyim, onları sana feda edeyim, hepsini de sana
bağışlayayım.”
Güzelleri çağırdılar, Mecnun’un yanına getirdiler. Güzeller
cilvelenmeye başladı. Mecnun, başını önüne eğmişti, önüne
bakıp durmadaydı. Padişah; “başını kaldır da bir bak” dedi.
Mecnun dedi ki: “Leyla’nın aşkı kılıcını çekmiş, başımı
kaldırırsam korkuyorum, başımı uçuruverir.”
Mecnun, Leyla’nın aşkında o kadar müstağrak olmuş idi ki
Leyla’nın gayrisine bakması öldürücü bir kılıç idi. Nihayet
başkalarında da göz vardı, yüz vardı, dudak vardı, burun
vardı. Onda ne görmüştü de bu hâle gelmişti? (Fasıl 12)
MÜRŞİD GEREKTİR
Biri; “Her kim gerçek olarak bir şey diler, isterse onu bulur,
maksadına erer, istediği olur mu?” diye sordu.
Mevlana buyurdu ki:
Evet, amma birisine uymadan (mürşitsiz) da olmaz. Nitekim
kavmi, Musa’ya uydular, buyruğunu dinlediler, denizde yollar
açıldı, denizden yürüdüler, geçtiler gittiler. Fakat buyruğunu
tutmamaya başladılar, filan çölde bunca yıllar kaldılar.
Mürşit/rehber, eli altındakilerin kendisine uyduklarını,
buyruğunu dinlediklerini gördü mü, onlara çeki düzen verme
gayretine düşer. Mesela, şu kadar asker, bir kumandanın emri
altında olsa kumandana itaat ederler, buyruğunu dinlerlerse o
da onların işlerini düzene sokmak için kafa yorar, onları
düzene koyma gayretinde olur. Fakat itaat etmezlerse nereden
onların işlerini düzene koyma gayretine düşecek? Akıl da
insanın bedeninde bir rehbere benzer, bedenin uzuvları ona
itaat ettikçe bütün işleri düzeninde gider fakat itaat etmezlerse
hepside bozulur. Görmez misin, şarap içen sarhoş oldu mu,
elinden, ayağından, dilinden, bedeninin uzuvlarından ne
fesatlar meydana gelir. Ertesi günü ayıldı da kendine geldi mi
“ah, ne yaptım ben?” der. Neden dövdüm, neden sövdüm?
Şimdi akıl, şu uzuvlar onun buyruğunu tuttukça onları düzene
sokmak gayretinde bulunur. Mesela, ayak onun buyruğuna
uyarsa gideyim düşüncesinde bulunur, buyruğunu tutmuyorsa
bu düşünceye düşmez.
Şimdi akıl, nasıl bedende emir sahibiyse halk dediğimiz şu
varlıklar da kendi akıllarıyla, anlayışlarıyla, görüşleriyle,
bilgileriyle bir açıdan, tek bir veliye nispetle sadece beden
mesabesindedir, onlardaki akıl odur. Şimdilik beden
mesabesinde olan halk, akla itaat etmezse işi boyuna
darmadağın olur, ömrü pişmanlıkla geçer. Nasıl itaat
etmeliler? O ne yaparsa ona uymaları gerek kendi akıllarına
değil. Çünkü olabilir ya akıllarıyla anlayamazlar fakat gene
de ona uymaları gerektir. Hani bir çocuğu bir terzi dükkânına
verirler, onun ustasına itaat etmesi gerektir. Teyel verirse
teyellemesi, yama verirse yamaması gerek. Öğrenmek
istiyorsa başına buyruk olmadan vazgeçmesi, tamamıyla
ustasının buyruğuna uyması lazımdır. (Fasıl 12)
HER LÜTFU HAKK’TAN BİL
“Kadir gecesi, bin aydan da hayırlıdır.”[23] Ayet-i kerimesi
ile “Hakk’ın cezbelerinden bir cezbe, insanların ve cinlerin
ibadetlerinden efdaldir” hadis-i şerifi manen bir anlama gelir.
Yani onun lütfu keremi (inayet) hâsıl oldu mu bu, yüz
binlerce çalışıp çabalamanın yaptığı işi hatta daha da fazlasını
başarır. Gayret de pek güzeldir, pekiyi, pek faydalıdır amma
lütfun keremin karşısında gayret ne olabilir ki?
Biri, “İnayet de gayret gücü vermez mi?” diye sordu.
Mevlana; “Nasıl vermez?” dedi. “Lütuf kerem geldi mi
gayret gücü de gelir. Fakat İsa (a.s.) neye çalıştı da beşikte
“Ben, Allah’ın kuluyum. O, bana Kitab’ı verdi ve beni
peygamber yaptı”[24] dedi ve daha anasının karnındayken
Yahya onu vasfeylerdi. Muhammed (a.s.m.) de; “Allah’ın
göğsünde Müslümanlık için inşirah verdiği bir kimse...”[25]
buyruğunu çalışmadan buldu dedi. Evvel, lütuftur keremdir.
Hak Teâlâ’nın lütfudur keremidir; onun fazlıdır. O lütuftan ve
ihsandan sonradır ki kıvılcım gibi bir şey sıçrar. Evveli Hak
Teâlâ vergisidir amma sen pamuk korsun, o kıvılcımı
geliştirir, çoğaltırsın.
Bundan sonrası da gene Hak Teâlâ lütfudur, Hak Teâlâ
ihsanıdır. “İnsan zayıf yaratılmıştır”[26] buyrulduğu gibi insan,
başlangıçta zayıf bir varlık olarak yaratılmıştır. Hani
çakmaktan elbiseye sıçrayan kıvılcım da önce ufak bir şeydir.
Fakat o küçük ateş büyürse bir âlem olur, bir dünyayı yakar.
O önemsiz, o küçük ateş, büyük bir ateş olur. Bu hususta
Kur’an’da: “Ve sen elbette yüce bir ahlak üzeresin”[27]
buyrulmuştur. (Fasıl 13)
[23]. Kadr Suresi, 97:3.
[24]. Meryem Suresi, 19:30.
[25]. “Allah kimin gönlünü İslam’a açmışsa o, Rabb’inden
bir nur üzerinde değil midir? Allah’ı anmak hususunda
kalpleri katılaşmış olanlara yazıklar olsun! İşte bunlar apaçık
bir sapıklık içindedirler.” Zümer Suresi, 39:22.
[26]. “Allah sizden (yükünüzü) hafifletmek ister; çünkü
insan zayıf yaratılmıştır.” Nisa Suresi, 4:28.
[27]. Kalem Suresi, 68:4.
ALLAH DİLERSE
Hak Teâlâ dilerse şu azıcık sözü faydalı bir hâle getirir, onu
gönüllerinizde saklatır, unutturmaz, size pek büyük faydalar
verir. Fakat dilemezse söylenmiş yüz bin söz, hiçbiri de
gönülde durmaz, akılda kalmaz, hepsi geçer, unutulur gider.
Hani elbiseye sıçrayan kıvılcım gibi... Hak Teâlâ dilerse bir
tek kıvılcım, sönmez de büyüdükçe büyür. Fakat diledi mi de
yüz kıvılcım sıçrarsa hepsi söner, hiçbir şey yapmaz.
“Göklerin ve yerin orduları Allah’ındır.”[28] Bu sözler de Hak
Teâlâ ordularıdır, Hak Teâlâ’nın izniyle kaleleri zapt eder. Bin
atlıya, “gidin filan kaleyi kuşatın fakat kaleyi almayın” diye
buyurursa öyle yaparlar. Amma bir tek atlıya, “git o kaleyi
zapt et” buyruğunu verirse o tek atlı, kalenin kapısını açar,
kaleyi zapt eder. Bir sivrisineği Nemrut’a musallat eder,
onunla Nemrut’u öldürür. Hani; “Arifin indinde metelikle
altın, aslanla kedi birdir” derler ya. Eğer Hak Teâlâ bir
meteliğe bereket verirse bin altının yaptığı işi yapar, hatta
daha da fazlasını başarır. Fakat bin altından bereketi kaldırdı
mı bir meteliğin gördüğü işi bile göremez. Birisine de kediyi
musallat etse Nemrut’u bir sivrisinek nasıl öldürdüyse o kedi
de onu öldürür, fakat dilemezse aslan bile onun karşısında tir
tir titrer yahut da ona binek olur. Nitekim dervişlerden bazıları
aslana binerlerdi. Nitekim ateş, İbrahim’e karşı soğumuştur,
selamet olmuştur, yeşermiştir, güllük gülistanlık kesilmiştir.
Çünkü Hak Teâlâ, ateşe onu yakmak için izin vermemiştir.
Hâsılı her şeyin Hak Teâlâ’dan olduğunu bilenlerin katında
hepsi de birdir. Hak Teâlâ’dan umarız ki siz de bu sözleri
batınınızdan can kulağıyla işitirsiniz. Zaten fayda veren de
budur. İçerden bir hırsız yardım etmez de kapıyı açmazsa
dışarıdaki bin hırsız kapıyı açamaz. Dışardan bin söz söylesen
içerde bir kabul ve tasdik olmadıkça fayda vermez. Bir ağacın
kökünde yaşlık olmazsa bin su döksen fayda etmez. Onun
kökünde bir yaşlık olmalı ki dökülen su fayda versin.
Bütün dünyayı nur kaplasa gözünde nur olmayan kişi, o
nuru asla göremez. Şimdi asıl olan nefisteki kabiliyettir. Nefis
başkadır, ruh başkadır. Görmez misin, insan uykudayken nefis
nerelere gider, ruhsa bedendedir. Nefis döner dolaşır, başka
bir şey olur. (Fasıl 13)
[28]. Fetih Suresi, 48:4.
ŞU BEDENİNDE İKİ KİŞİ SAVAŞMAKTA,
BAKALIM, TALİH KİMİN YÜZÜNE
GÜLECEK?
Biri dedi ki: “Ali (r.a.); ‘Nefsini bilen, Rabb’ini bilir’
demiştir, bu nefse mi demiştir?”
Mevlana dedi ki: Bu nefse demiştir desek de yabana
atmamak lazımdır. O nefsi anlatırsak bu nefsi de anlar o,
çünkü o, o nefsi bilmiyor ki. Mesela eline küçücük bir ayna
almış, ayna iyi de gösterse büyük de gösterse küçük de
gösterse gösterdiği odur. Sözle anlaşılmasına imkân yoktur,
sözle ancak bu kadar anlaşılabilir, onda da bir şüphe belirir.
Söylediğimiz sözlere sığmayan bir âlem var, onu isteyelim.
Bu dünya, bu dünyadaki zevkler, insandaki hayvanlığın
payıdır. Bütün bunlar, insanın hayvanlık tarafına kuvvet verir,
insanın aslıysa zaaf içindedir. Nihayet “İnsan konuşan
hayvandır” derler ya, şu hâlde insan iki şeyden ibarettir.
Hayvaniyet (kuvve-i hayvaniye) kısmında var olan şey
şehvetler ve arzulardır. İnsanın hayvanlık tarafı Hak
Teâlâ’dan kaçmadadır, insanlık tarafı ise dünyadan kaçmada.
“Sizi yaratan O’dur. Böyle iken kiminiz kâfir, kiminiz
mümindir. Allah yaptıklarınızı görendir.”[29]
Şu bedeninde iki kişi savaşmaktadır,
Bakalım, talih kimin yüzüne gülecektir?
Bunda şüphe yok ki bu âlem kıştır. Cansız şeylere neden
cemadat derler? Çünkü hepsi de donmuştur. Şu taş, şu dağ,
bedene giyilen şu elbise hepsi de donmuştur. Kış değilse
dünya ne diye donmuştur? Âlemin manası mücerrettir de göze
görünmez fakat eserleriyle bilinebilir ki bir yel, bir kış var.
Bütün şu dünya kış mevsimi gibi, her şey donmuş. Fakat ne
çeşit kış? Akılla anlaşılan, duyguyla duyulan, gözle görülen
kış (şita-yı aklî) değildir. Fakat o ilahî hava geldi mi bütün
dağlar erimeye başlar, dünya su kesilir. Hani Temmuz sıcağı
geldi mi bütün donmuş şeyler erimeye başlar ya, tıpkı onun
gibi... Kıyamet günü o hava geldi mi her şey erir.
Hak Teâlâ bu sözleri, sizi çepeçevre kuşatmak, sizinle
düşman arasında bir duvar vazifesi görmek, düşmanları,
amma içteki düşmanları kahretmek için bizim askerlerimiz
kılmış, bize ordu yapmıştır. Dıştaki düşmanlar bir şey
değildir; ne olabilir ki zaten? Görmüyor musun? Bu kadar
kâfir, padişahları olan bir tek kâfire tutsak olmuş; o kâfir ise
kendi endişesine tutsak.
Şu hâlde şekli gören de donmuş, anlama yolu yok,
görünüşte ihtiyar olsa yüz yaşına gelmiş bulunsa bile çocuk,
ergen değil. Hz Peygamber; “Biz cihad-ı asgardan (en küçük
savaş) cihad-ı ekbere (en büyük savaş) döndük” buyurur. Yani
suretlerle, göze görünür düşmanlarla savaşıyorduk, şu anda
havâtır ordularıyla savaşıyoruz. İyi havâtır, kötü havâtırı
kırsın, bozguna uğratsın, beden ilinden çıkarsın diye savaşa
girişmişiz, işte en büyük cihat da budur. Bu savaşta
düşünceler, bedensiz faaliyettedir. Hani akl-ı faal de araçsız
olarak göğü döndürüyor da âdeta araca hacet yok diyor ya,
onun gibi işte. (Fasıl 14)
[29]. Teğâbün Suresi, 64:2.
SEN ASILSIN
Sen cevhersin, her iki dünya da senin arazındır.
Mademki arazdır, ona sarılıp kalmamak gerek. Çünkü bu
cevher, misk ceylanına benzer. Şu dünya, şu hoşluklar da
misk kokusu gibidir. Bu misk kokusu kalmaz, çünkü arazdır.
Kim bu kokuyu duyar da miski arar, kokuyu yeter bulmazsa
iyidir fakat misk kokusunu yeter bulan, ona sarılıp kalan,
fenadır. Çünkü öyle bir şeye el atmıştır ki o, elinde
kalmayacaktır. Çünkü koku, miskin sıfatıdır. Misk, bu
dünyaya yüzünü dönerse kokusu duyulur; perde ardına girer,
öbür dünyaya yüzünü dönerse kokuyla diri olanlar ölür
giderler. Çünkü koku, miskle beraberdir, misk nerde
cilveleniyorsa koku da oraya gitmiştir. Şu hâlde bahtı yaver
olan, devlete kavuşan o kişidir ki kokuyu duymuş, miske
ulaşmıştır, miskin ta kendisi olmuştur. Artık ona yokluk
yoktur, miskin ta kendisi olmuştur, onunla kalır, misk
hükmünü alır. Artık dünyaya o, koku salar, dünya onunla
dirilir, eski varlığından kalan ancak bir addır. Hani bir at
yahut başka bir hayvan, tuzlaya düşüp tuz olsa onda
hayvanlıkta bir kuru namdan başka bir şey kalmaz ve o da tuz
denizi olur gider. Şu hâlde insanın, Hak Teâlâ’nın aksi olan şu
hoş şeylerden, şu lütuflardan geçmemesi gerek; fakat bu
kadarını da yeter bulmaması lazımdır. Her ne kadar şu miktar
da Hak Teâlâ lütfundandır, onun güzelliğinin ışığındandır
amma ölümsüz değildir, Hak Teâlâ’yla ölümsüzdür amma
halka göre ölümsüz değildir. Hani güneşin ışığı gibi... Evlere
vurur, parlar, güneşin ışığıdır amma güneşle beraberdir.
Güneş bölündü mü, aydınlık da kalmaz. Şu hâlde ayrılık
korkusunun kalmaması için güneş olmak gerek. (Fasıl 14)
GECE-GÜNDÜZ
Peygamber (a.s.m.): “Gece uzundur onu uykunla kısaltma;
gündüz aydınlıktır onu günahlarınla karartma” buyurmuştur.
Gece; Hak Teâlâ’ya sırlarını söylemek, yalvarmak için
uzundur. Halkın teşvişi, dostların ve düşmanların zahmet
verişleri yoktur. İnsan yapayalnız kalmış, bir halvet ve sukut
hâsıl olmuştur. Hak Teâlâ, ameller ve ibadetler gösterişten
uzak olsun, sırf kendi için yapılsın diye bir perde çekmiştir.
Riyakâr, geceleyin muhlisten ayrılır ve riyakâr rezil rüsva
olur. Geceleyin her şey, geceyle örtülmüştür, gündüzün
meydana çıkar.
Gösteriş yapan, geceleyin rezil rüsva olur, mademki der,
kimsecikler görmüyor, kimin için kulluk edeceğim? Ona
derler ki: Bir kişi var, o görüyor fakat sen adam değilsin ki
onu göresin. O görüyor ki herkes, onun kudret elindedir,
bunalınca herkes onu çağırır, diş ağrıyınca, göz ağrıyınca,
kulak ağrıyınca, bir suçla itham edilince, bir şeyden korkunca,
güven kalmayınca herkes gizlice onu yâd ederler, o işitir ve
duyar, cevap verir. Kullar, her çeşit kazayı belayı defetmek,
sıhhate kavuşmak için gizli gizli sadaka verirler. İnanırlar ki
O verileni alır, sadakayı kabul eder. Fakat onlara sağlık ve
huzur verdi mi o yakîn geri gider de gene kuruntulara düşme
zamanı gelir çatar. “Ya Rabbi!” derler, o ne hâldi ki dosdoğru
bir özle o zindanın bucağından seni çağırıyorduk, bin kere,
bıkmadan usanmadan “Kul hüvallahü” okuyup dua
ediyorduk, dileklerimizi verdin, şimdi zindandan dışarıdayız
amma zindandayken nasıl muhtaçsak gene sana muhtacız.
Bizi şu karanlık dünya zindanından da kurtar, nuranî âlem-i
enbiyaya ulaştır. Şimdi zindandan dışarıdayız, derdimiz yok,
neden o ihlâs yok bizde, neden o doğruluk gelmiyor bize?
Acaba fayda eder mi etmez mi diye binlerce hayaller, binlerce
kuruntular içindeyiz; bu hayalin, bu kuruntunun tesiri de
binlerce tembellik ve melalet veriyor, nerde hayalsiz olan o
yakîn?
Hak Teâlâ, cevap verir de buyurur ki: “Düşmanımı ve
düşmanınızı dost edinmeyin”[30] demiştim ya, bundan
maksadım sizdeki hayvanî nefsinizdir, o size de bana da
düşmandır. Bu düşmanı, daima mücahade zindanına hapsedin.
Çünkü o zindanda oldukça, belalara düştükçe, zahmetlere
uğradıkça senin ihlâsın ortaya çıkar, kuvvetlenir. Bin kere
sınamışındır; diş ağrısından, baş ağrısından, ten korkusundan
ihlâs beliriyor sende; peki, ne diye bedenine rahatlık verme
kaydındasın? Ne diye onu besleyip geliştirmeye
koyulmuşsun?
Bu ipucunu unutmayın, daima nefsi, muradına erişmemiş
bir hâlde tutun da murad-ı ebediyyeye ulaşın, karanlıklar
zindanından kurtulun. “Ama kim Rabb’inin divanında
durmaktan korkarsa ve nefsini heva ve hevese uymaktan
nehyederse onun varacağı yer cennettir!” (Fasıl 15)
[30]. “…Benim de düşmanım, sizin de düşmanınız olanlara
sevgi göstererek gizli muhabbet besleyerek onları dost
edinmeyin.” Mümtehine Suresi, 60:1.
İNSANLAR, HAK TEÂLÂ’NIN GEZİP
DOLAŞAN SATICILARIDIR
Bu dünyada gördüğün her şey, o dünyada da aynen var,
hatta bütün bunlar, o dünyadan birer örnektir. Bu dünyadaki
her şeyi o dünyadan getirmişlerdir. “Hiçbir şey yoktur ki onu
meydana getiren hazinelerin anahtarları elimizde olmasın. Biz
onu ancak belirli bir ölçü ile indiririz.”[31]
Aktar, çeşit çeşit tablaların üstüne birer kap kor. Bu
kaplarda her ambardan bir avuç biber, bir avuç sakız vardır.
Ambarların sonu yoktur, fakat tablasına bundan fazlası
sığmaz. İşte insan da bu kaplardan biri gibidir yahut da bir
aktar dükkânıdır ki orda Hak Teâlâ sıfatlarının hazinelerinden
avuç avuç, parça parça şeyler vardır. Bu dünyada, layığınca,
alış verişte bulunsun diye onları kaplara, tablalara
koymuşlardır. Duymaktan bir parça, görmekten bir parça,
söylemekten bir parça, akıldan bir parça, keremden ihsandan
bir parça, bilgiden bir parça… Şu hâlde insanlar, Hak
Teâlâ’nın gezip dolaşan satıcılarıdır, dolaşıp dururlar. Gece
gündüz tablaları o doldurur, sen boşaltırsın yahut da yitirirsin
yahut da onunla bir kazanç elde edersin. Gündüz boşaltırsın
yahut da gece gene doldururlar, kuvvet verirler. Mesela gözün
aydınlığını görüyorsun ya; o dünyada da gözler var, bakışlar
var, görüşler var, hem de çeşit çeşit. Sana ondan bir örnektir,
dünyayı seyredesin diye yollamışlardır. Yoksa görüş, bu kadar
değildir fakat insan, bundan fazlasına tahammül edemez.
“Hiçbir şey yoktur ki onun hazineleri katımızda
olmasın.”[32] Bu sıfatlar da sonsuz olarak katımızdadır bizim,
bilinen bir parçasını göndeririz sana. Artık bir düşün, bu
kadar binlerce yüzyıllar, bunca soylar boylar geldiler, bu
denizden doldular, derken gene boşaldılar. Bir seyret de gör,
ne ambardır bu. Şimdi kimin gönlü, o denizi daha fazla
anladıysa onun gönlü, tabladan o kadar soğur. Şu hâlde bütün
dünya, para basılan yerden çıkıp geliyor, gene dönüp para
basılan yere gidiyor. “Biz Allah’a aidiz ve vakti geldiğinde
elbette O’na döneceğiz”[33] Gerçekten de biz, yani bizim
bütün parçalarımız oradan gelmiştir, oranın örnekleridir ve
küçük büyük, canlı cansız her şey, dönüp gene oraya gider.
Fakat bu, şu tablada hemencecik görünür, tabla olmadıkça
görünmez. Neden şaşırıyorsun, neden tuhaf geliyor sana?
Görmüyor musun bahar yelini? Esti mi ağaçlar yeşerir,
çayırlar çimenler biter, gül bahçeleri bezenir, çiçekler açar,
baharın güzelliğini onlarla seyredersin. Fakat bahar yelinin
kendisine bakarsan bunların birini bile göremezsin. Fakat bu,
bu görülesi şeyler, bu gül bahçeleri onda yok demek değildir.
Hepsi de onun ışığından değil mi? Hatta onda dalga dalga gül
bahçeleri, dalga dalga çiçekler vardır fakat latif dalgalar
olduğundan vasıtasız göze görünmezler, latif olduklarından
belirmezler. Tıpkı bunun gibi insanda da gizli vasıflar vardır
fakat birinin sözü, birinin zarara uğrayışı, birinin savaşması,
barışması gibi içten yahut dıştan bir vasıta olmadıkça
görünmez, insandaki sıfatlar ancak bunlarla meydana çıkar.
Kendi kendine bir düşünceye dalsan hiçbir şey görmezsin,
kendini, bu sıfatlardan boş sanırsın. Sen neysen gene osun,
değişmiş değilsin fakat onlar sende gizlidir. Denizdeki suya
benzer onlar; su, denizden ancak bir bulut vasıtasıyla ayrılır
ancak dalga vasıtasıyla belirir, görünür. Dalga, dıştan bir
sebep olmadan senin içten coşup köpürmendir. Fakat deniz
sakinse hiç mi hiç görmezsin. Bedenin deniz kıyısındadır,
canınsa bir deniz. Görmüyor musun, o denizden bu kadar bin
yılanlar, balıklar, kuşlar, çeşit çeşit, rengârenk yaratıklar
çıkıyor, kendilerini gösteriyor da gene denize dalıp gidiyor.
Öfke, haset, imrenip özleyiş bunlardan başka sıfatların da
denizden baş çıkarır. Şu hâlde sıfatların, Hak Teâlâ âşıklarıdır
amma latiftir, bu yüzden de dil elbisesine bürünmedikçe
onları görmek mümkün değildir. (Fasıl 15)
[31]. Hicr Suresi, 15:21.
[32]. İsra Suresi, 17:85.
[33]. Bakara Suresi, 2:156.
ÖMRÜNÜ BOŞA HARCAMA
İnsanda öylesine bir sevgi, öylesine bir dert, bir istek,
öylesine bir hasret, bir umut vardır ki yüz bin dünyaya sahip
olsa huzur bulmaz, rahata kavuşmaz. Şu halk bir işe güce
koyulmuş, bir zanaata, bir alış verişe girişmiş, bir sanat, bir
mevki sahibi olmuş, bilgi elde etmiş, yıldız bilgini olmuş,
daha da başka bilgileri öğrenmiştir amma hiç de rahata
kavuşmamıştır. Çünkü dilenen, istenen şey elde edilmemiştir.
Sevgiliye “dilârâm” yani “gönül huzuru”, “can rahatı” derler
ya; gönül onunla rahatlaşıyor, huzura kavuşuyor demektir.
Başkasıyla huzur bulur ve nasıl rahata kavuşabilir ki?
Bütün bu hoşluklar, dilekler, merdivene benzerler. Merdiven
basamakları, oturup kalınacak yer değildir, geçilip gidilecek
yerdir. Ne mutlu o kişiye ki daha çabuk geçip gider, daha
çabuk uyanır, anlar da uzun yol kısalır ona, merdiven
basamaklarında harcatmaz ömrünü. (Fasıl 16)
MOĞOLLAR
(Birisi) dedi ki: “Tatarlar da öldükten sonra dirileceklerine
inanıyorlar, mutlaka bir gün sorgu sual, hesap kitap olacak
diyorlar.”
Mevlana buyurdu ki:
Yalan söylüyorlar. Biz de ikrar ediyoruz, biz de biliyoruz
demek, böylece de Müslümanlarla kendilerini eş tutmak
istiyorlar. Deveye, “nerden geliyorsun?” demişler,
“hamamdan” demiş. “Dizinden ökçenden belli” demişler.
Şimdi haşre inanıyorlarsa nerde izi eseri bu inancın? Şu
suçlar, şu zulüm, şu kötülük, kat kat toplanmış karlara buzlara
benzer. Allah korkusu, tövbe ve ahiret endişesi doğunca bütün
o maasi karları ve buzları erir gider, tıpkı güneşin karları
buzları erittiği gibi. Bir kar, bir buz, ben güneşi gördüm,
Temmuz güneşi bana vurdu dese fakat olduğu gibi buz
hâlinde, kar hâlinde kalsa akıllı kişinin inanmasına imkân
yoktur. Çünkü Temmuz güneşi vursun da karı buzu eritmesin,
mümkün değil. Hak Teâlâ, iyiliğin kötülüğün karşılığını
kıyamette vermeyi vaat etmiştir amma peşin olarak da onun
örneği, dünya yurdunda her an belirip durmadadır. Bir insanın
gönlüne bir neşe, bir sevinç gelse bu neşe, bu sevinç, birisini
neşelendirmesine, sevindirmesine karşılıktır.
Sıkılır, gamlanırsa da birisini sıkmıştır, birisini
gamlandırmıştır. Bunlar, öbür dünyanın armağanlarıdır, ceza
gününü gösterir. Şu azıcık şeyler o çok şeyi anlatır. Hani
numuneyi buğday dolu bir ambardan bir avuç buğday ile
gösterirler ya, tıpkı onun gibi. (Fasıl 16)
İYİ-KÖTÜ
(Mevlana) buyurdu ki:
Hak Teâlâ, kötünün kötülük, iyinin iyilik bulmasını
hükmetmiştir ve bu hüküm, asla değişmez. Çünkü Hak Teâlâ,
hüküm ve hikmet sahibidir; nasıl olur da kötülük et de iyilik
bulasın der. Buğday eken, arpa biçer mi yahut arpa eken
buğday devşirir mi; bu mümkün müdür? Bütün veliler, bütün
peygamberler, iyiliğin zıddı kötülüktür demişler. “Zerre
ağırlığınca hayır yapan, hayrını mükâfatını görür; zerre
ağırlığınca şer yapan, şerrini, cezasını görür.”[34] Ezelî
hükümden maksadın, söylediğimiz, anlattığımızsa Hak Teâlâ
korusun, bu, asla değişmez. Yok, iyiliğe, kötülüğe karşı
sevabın, cezanın artıp artmayacağını, değişip
değişemeyeceğini soruyorsan, yani maksadın, ne kadar çok
iyilikte bulunursan o kadar çok iyilik bulup bulamayacağını,
ne kadar çok zulümde bulunursan o kadar çok kötülüklere
uğrayıp uğramayacağını anlamaksa bu, değişir; fakat temel
hüküm değişmez.
Buyurdu ki: O kötü, iyilik etmiştir yahut iyilik etmeyi
düşünmüştür de iyi olmuştur. Kötü olan o iyi kişi de ya
kötülük etmeyi düşünmüştür yahut da kötülük etmiştir de kötü
olmuştur. Hani İblis, Âdem (a.s.) hakkında, “Beni ateşten
yarattın, onu topraktan yarattın”[35] diye itirazda bulundu da
meleklerin hocasıyken sonsuz lanete uğradı, huzurdan
sürüldü. Biz de ancak bunu söylemedeyiz: İyiliğin karşılığı
iyiliktir, kötülüğün karşılığı kötülük. (Fasıl 16)
[34]. Zilzal Suresi, 99:7-8.
[35]. Sad Suresi, 38:76.
MÜSEBBİBİ GÖRMEK
Bu taatler, bu kulluklar, bu kulluk ve edepler, hep Hak
Teâlâ’nın atası ve mülküdür. Çünkü Hak Teâlâ, bize sağlık
vermeseydi bizden bu taat ve ibadetler zuhura gelmezdi. Şu
hâlde gerçekte, tayyibât da salevat da tahiyyât da Hak
Teâlâ’nındır; bizim değil, hepsi de onundur, onun malıdır.
Hani baharın halk eker, ovaya tarlaya çıkar, yolculuk eder,
yapılar yapar; onun gibi... Hepsi de baharın bağışıdır, baharın
vergisi. Bahar olmasaydı kışın olduğu gibi bütün halk evlerde,
mağaralarda mahpus kalırdı. Şu hâlde gerçekte bu ekim, bu
gezip tozma, bu nimetlenme, hep baharındır; nimet sahibi
odur. Halk sebeplere, işlere bakar; işleri sebeplerden bilir
anlar. Fakat velilerce açıkça anlaşılmış, görülmüştür ki
sebepler, sebepleri yaratanı görüp bilmek için ancak bir
perdedir. Hani birisi, perde ardında söz söyler; sanırlar ki
perde söz söylüyor, bilmezler ki perdede iş yok, o bir örtüden
ibarettir. Fakat adam, perde ardından çıktı mı bilinir ve
anlaşılır ki perde bahaneymiş. Hak Teâlâ velileri sebepler
dışında menkûşen zahir olan bir takım işleri görürler. Dağdan
deve çıktı, Musa’nın (a.s.) sopası yılan oldu, kayadan on iki
kaynak fışkırdı aktı ya; Hz. Mustafa (a.s.m.) ayı bir işaretle
ikiye böldü; Âdem (a.s.), anasız babasız var oldu; İsa (a.s.)
babasız doğdu; İbrahim’e (a.s) ateşten gül ve gülistan peyda
oldu… Bunlar gibi sonu gelmez neler oldu; tıpkı bunlar gibi
işte. Bunları gördüler de sebeplerin bahane olduğunu, iş
görenin başka olduğunu, sebeplerin, halk onlarla oyalansın
diye yüz örtüsünden, perdeden başka bir şey olmadığını
anladılar. Hak Teâlâ, Zekeriya’ya (a.s.), “sana bir oğul
vereceğim” diye va’dde bulundu. O, “ben ihtiyarım, karım da
ihtiyar, karım, bir yaşa gelmiş, bir hâle düşmüş ki çocuk
yapmasına, doğurmasına imkân yoktur. Ya Rab, böylesine bir
kadından çocuk nasıl olur?” diye feryada başladı. “Dedi ki:
Rabb’im, benden nasıl bir erkek çocuk meydana gelir; karım
da kısır; ben de ihtiyarladım.”[36]
Cevap geldi: Agâh ol ey Zekeriya! Yüz bin kere
sebeplerden dışarı işler gösterdim, onları unuttun gitti.
Bilmiyor musun ki sebepler bahanedir. Benim, karısız,
doğumsuz, gözünün önünde senden, yüz bin çocuk meydana
getirmeye gücüm kuvvetim yeter; hatta bir buyursam hepsi
tam, ergen, bilgin dünyalarca halk belirir. Ben seni, can
âleminde anasız babasız var ettim; ta önceden hem de şu
varlık âlemine gelmeden önce, sana ne lütuflarım, ne
yardımlarım var; niçin unutuyorsun onu? (Fasıl 16)
[36]. Al-i İmran Suresi, 3:40.
ENE’L-HAK
Suda boğulan kişi ile su, istediği gibi oynar, o suyla
oynayamaz. Yüzen de boğulan da ikisi de sudadır amma
boğulanı su götürür, su taşır; yüzense kendi gücüyle, kendi
dileğiyle yüzer. Boğulanın her oynayışı, her işi, her sözü,
kendinden değil sudandır. O arada, bir bahanedir. Hani
duvardan bir ses duyarsın da; bilirsin ki o ses duvardan
gelmiyor, duvarı söyleten biri vardır. Veliler de böyledir işte...
Ölmeden önce ölmüştür onlar; kapı duvar kesilmişlerdir;
onlarda kıl kadar bir varlık bile kalmamıştır. Hak Teâlâ
gücünün Hak Teâlâ kuvvetinin elinde bir kalkana benzerler.
Kalkanın oynayışı, kendiliğinden değildir. “Ene’l-Hak”
demenin anlamı da budur işte. Kalkan der ki: Ben arada
yokum, hareketim, Hak Teâlâ elinin oynayışından. Bu kalkanı
Hak görün, Hakla pençeleşmeye kalkışmayın. Çünkü
böylesine bir kalkanı yaralamaya kalkışanlar, gerçekte Hak
Teâlâ ile savaşa girişmişler, Hak Teâlâ’ya saldırmışlardır.
Âdem’in zamanından şimdiye dek bu çeşit kişilerin başlarına
neler gelmiştir, duy da anla. Firavun, Şeddâd, Nemrut, Âd
kavmi, Lût kavmi, Semûd kavmi gibi... Öylesine kalkan,
kıyamete dek vardır, zamandan zamana ulanır gider. Kimisi
peygamberler şeklinde görünür, kimisi veliler şeklinde;
böylece de iyileri kötülerden ayırt ederler, düşmanları
dostlardan ayırırlar.
Şu hâlde her veli, Hak Teâlâ’nın halk için kesin bir
hüccetidir; halkın mertebesi, makamı da ona karşı ilgisi
kadardır. Halk ona düşmanlıkta bulunursa Hak Teâlâ’ya
düşmanlık etmiş olurlar. Dostluk etmeye çalışırlarsa Hak
Teâlâ’ya dostluk ederler. “Onu gören beni görür, ona kasteden
bana kasteder.” (Hadis-i Kudsi) Hak Teâlâ kulları, hadımlar
gibi Hak Teâlâ hareminin mahremleridir. Hak Teâlâ, varlık,
istek, hıyanet damarlarını ta kökünden koparıp kesmiş, onları
tertemiz bir hâle getirmiştir. Böylece de bütün dünya onlara
hizmetçi olmuştur. Onlar, öylesine sırlara mahrem olmuşlardır
ki “ Ona tertemiz olanlardan başkaları dokunamaz.”[37] (Fasıl
17)
[37]. Vâkıa Suresi, 56:79.
MEVLANA VE ŞİİR
“Bir huyum var benim; hiçbir gönlün bana kırılmasını
istemem. İşte şuracıktaki birtakım kimseler, sema’ ederken
bana çarparlar. Bazı dostlar da onları meneder. Bu, bana hoş
gelmez. Yüz kere söylemişimdir, benim için kimseye bir şey
söylemeyin; ben ondan razıyım o da benden. O kadar gönül
alıcıyım, gönül yapmayı isterim ki yanıma gelen şu dostların
canları sıkılır korkusuyla şiir söylerim, onunla oyalanmalarını
dilerim. Yoksa ben nerdeyim, şiir nerde? Vallahi şiirden ben
usanmışım; bence şiirden beter bir şey yoktur. Hani şuna
benzer bu: Birisi, misafirin isteğine uyar da o işkembeye el
atar, onu yıkamaya koyulur; çünkü misafir işkembe yemek
istemiştir. Bana da şiir söylemek gerek. İnsan, filan şehirde
hangi kumaş gerek hangi kumaşı alıyorlar; buna dikkat eder
de onu alır, onu satar; isterse matahların en aşağısı olsun.
Ben yanıma fazıllar, muhakkikler, âkiller gelsin de yanıma
gelince onlara eşi olmayan, güzel mi güzel, ince mi ince
şeyler anlatayım diye tahsiller ettim ilimler okudum, Hak
Teâla da bütün bu ulemayı buraya cem etti ve o mesâiyi bu
işle meşgul olmam için neticelendirdi, ben ne yapabilirim?
Bizim ilimizde, bizim toplumumuzda şairlikten daha ayıp bir
iş yoktu. O ilde kalsaydık onların tabiatlarına uygun bir ömür
sürer, ders vermek, kitaplar telif etmek, vazetmek, zahitlikte
bulunmak, ibadetlerle meşgul olmak gibi onların istediği
şeylere sarılırdık.” (Fasıl 17)
İNSAN NEDİR?
İnsan, konuşan hayvandır, insan hayvaniyet ile nutuktan
meydana gelmiştir. Hayvanlık ondan ayrılmaz. Söz nutuk da
böyledir ayrılmaz ondan. İnsan görünüşte söz söylemese bile
daima konuşur. İnsan toprakla bulanmış suya benzer, arı duru
su, onun sözüdür, toprağı da hayvaniyetidir. Fakat onda
toprak eğretidir. Görmüyor musun? O topraklar, o bedenler,
geçip gittiler, çürüyüp eridiler, ancak iyiye ve kötüye ait
sözleri, hikâyeleri, bilgileri kaldı.
Gönül sahibi, külldür. Onu gördün mü herkesi, her şeyi
görmüş olursun. Dünyadaki bütün halk, onun cüzüdür ve o
külldür.
Şiir:
İyi-kötü her şey, dervişin cüz’üdür;
Böyle olmayan adam, derviş değildir.
Şimdi küll olanı gördün mü, bütün kâinatı görmüş olursun.
Onu gördükten sonra kimi görürsen bir kere daha onu gördün
demektir. Onların sözleri de küllün sözleridir. Onların
sözlerini duyduktan sonra duyduğun her söz, bir kere daha
duyulmuş, işitilmiş sözdür.
“Kim onu bir menzilde görürse sanki bütün
insanları, bütün yerleri görmüştür.” Ey insan, sen
name-i ilahînin nüshasısın.
Cemal-i şahinin ayinesi sensin.
Kâinatta ne varsa senden hariçte değil;
Ne arıyorsan kendinde ara...
Zira hepsi sensin, sen. (Fasıl 17)
HER ŞEY ZIDDI İLE KAİMDİR
Hak Teâlâ, ikisi de meydana çıksın diye hayvanlıkla
insanlığı karıştırdı. “Her şey zıddıyla belli olur, meydana
çıkar.” Çünkü zıddı olmadıkça, zıddını söylemedikçe hiçbir
şey, tarif edilemez. Hak Teâlâ’nın zıddı yoktur da onun için
“Ben bir gizli hazine idim, bilinmeyi diledim, bilinmekliğe
muhabbet ettim” buyurmuş, nuru meydana çıksın diye
karanlıktan ibaret olan şu kâinatı yaratmıştır. Peygamberlerle
velileri meydana çıkarmış, “Sıfatlarımla halka görün”
demiştir. Onlar, düşmanın dosttan, mahrem ve namahremden
ayrılması için Hak nuru elde etmiş olanlardır. O manaya,
zaten mana bakımından zıt yoktur, surette zıddı vardır. Hani
Âdem’in karşısında İblis, Musa’nın karşısında Firavun,
İbrahim’in karşısında Nemrut, Mustafa’nın karşısında Ebu
Cehil gibi... Sonu da yoktur bunun. Şu hâlde mana
bakımından zıddı yoktur amma velilerle Hak Teâlâ’ya bir zıt
belirlemede; hem de halk, onlara ne kadar düşmanlık ederse
ne kadar aykırı hareket ederse işleri o kadar yücelmede
onların, o kadar yayılıp tanınmada. “Onlar Hak Teâlâ’nın
nurunu ağızlarıyla söndürmek isterler. Kâfirler kerih görseler
de Hak Teâlâ, nurunu tamamlayacaktır.”[38]
Ay ışığını saçar, köpek de ürür durur;
Aya bundan ne ziyan var? Köpeğin huyu bu...
Gökyüzünde ne varsa Ayla ışıklanır;
Yerde bir kırağdan ibaret olan köpek de nedir ki?
Birçok kişiler vardır ki Hak Teâlâ onları nimetle, malla,
altınla, beylikle azaplandırır; oysaki onların canları, bunlardan
kaçar. Fakirin birisi Arap ilinde, ata binmiş bir bey gördü;
alnında peygamberlerin velilerin ışığı vardı. Bunu gördü de:
“Kullarını nimetlerle azaplandıran Hak Teâlâ, noksan
sıfatlardan münezzehtir” dedi. (Fasıl 18)
[38]. Saff Suresi, 61:8.
KUR’AN NASIL OKUNMALI?
Şu hafız Kur’an’ı doğru okuyor. Evet, Kur’an’ın suretini
doğru okuyor amma anlamından haberi yok. Delili de şu:
Manayı söylersen reddeder, sözleriyle körü körüne okur
durur. Bu şuna benzer: Adamın biri, eline bir kunduz alır.
Ondan daha güzel bir kunduz getirirler, istemez. Anlarız ki bu
adam kunduzu tanımıyor, bilmiyor. Birisi bu kunduzdur
demiş ona, o da ona uyup kunduzu eline almış. Hani ceviz
oynayan çocuklar gibi; oynarlar amma cevizin içini versen,
yağını versen istemezler; ceviz, şakır şakır ses çıkaran şeydir,
bununsa şakır şakır şakırdaması yok derler. Hak Teâlâ’nın
hazineleri çoktur. Hak Teâlâ’nın bilgileri çoktur. O hafızın
bilgisi var da Kur’an’ı okuyorsa peki, neden öbür Kur’an’ı
reddediyor? Bir hafıza söyledim, anlattım; dedim ki: Hak
Teâlâ Kur’an’da diyor ki: “De ki: Rabb’imin sözleri için
derya mürekkep olsa ve bir o kadar da ilave getirsek dahi,
Rabb’imin sözleri bitmeden önce deniz tükenecektir.”[39]
Şimdi, bu Kur’an, elli dirhem mürekkeple yazılabilir. Bu ilmi
Huda’ya bir işarettir; ilm-i Huda ise yalnız bu kadar değildir.
Bir aktar, bir parça kâğıda bir ilâç koysa sen de bütün aktar
dükkânı bu kâğıt parçasındandır desen, bu aptallıktır.
Musa’nın, İsa’nın, bunlardan başka peygamberlerin
zamanında da Kur’an vardı, kelam-ı ilahî mevcuttu, fakat
Arapça değildi. Bunu anlattım, o hafıza tesir etmedi; ben de
vazgeçtim.
Rivayet etmişlerdir, Resulullah (a.s.m.) zamanında
sahabenin her biri, bir sure, yarım sure ezberlemişti.
Ezberleyeni de pek büyük görürler, bir sure ezberinde diye
parmakla gösterirlerdi.
Bunun sebebi de şuydu: Onlar, Kur’an’ı içiyorlardı,
yiyorlardı, sindiriyorlardı. Bir batman yahut iki batman
ekmek yemek, büyük bir iştir. Ancak ağza alınır, çiğnenir,
çıkarılırsa bin eşek yükü ekmek de yenebilir. “Nice Kur’an
okuyan var ki Kur’an, onlara lanet eder “ denmiş. Bu söz,
Kur’an’ın anlamını anlamayanadır. Amma bu da iyidir. Hak
Teâlâ şu dünyayı kursunlar, yapsınlar diye bir bölük halkın,
gafletle gözlerini bağlamıştır. Kimisini öbür dünyadan gaflete
salmasaydı dünya, hiçbir vakit mamur hâle gelmezdi. Abatlığı
ve mamurluğu meydana getiren gaflettir. Şu çocuk da gafletle
büyür, boy atar. Aklı olgunlaştı mı artık boy atmaz. Şu hâlde
mamurluğu meydana getiren, kurup yapmaya sebep olan
gaflettir; yıkıma sebep olan da uyanıklıktır. (Fasıl 19)
[39]. Kehf Suresi, 18:109.
EL AYAK KONUŞUR
Kıyamette insanın bütün organları teker teker, ayrı ayrı, eli,
ayağı, öbür organları söz söyleyecek. Felsefeciler bunu tevil
ederler de el nasıl söz söyleyebilir derler; elde bir iz, bir eser
peydahlanır da söz yerine geçerse o başka. Hani bir yara olur,
bir çıban çıkar da el söz söylüyor, isilik veren bir şey yedim
de böyle oldum diyor denebilir. Yahut el yaralansa yahut da
kararsa el söz söylüyor, beni bıçak kesti yahut isli tencereye
süründüm diyor denebilir.
Elin, öbür organların söz söylemesi böyle olabilir derler.
Sünnîler hayır derler; olamaz. O el, o ayak, dil nasıl söylerse
öylece duyulacak sözler söyler. Kıyamet gününde insan, ben
çalmadım diye inkâr eder. El, evet, çaldın, ben de aldım diye
apaçık söyler. Adam, yüzünü eline, ayağına tutar da sen söz
söylemezdin, nasıl oluyor da konuşuyorsun der. “Her şeyi
söyleten Hak Teâlâ bizi konuşturdu” derler; her şeyi söze
getiren; kapıyı, duvarı, taşı, kerpici söyleten, bizi de söyletti;
her şeye söz söyleme gücünü veren Hâlık, nasıl senin dilini
söze getirdiyse bizi de söze getirdi derler.
Dilin bir et parçasıdır, elin de bir et parçası. Bir et parçası
olan dilin söz söylemesi akla sığar mı? Çok et parçası
görmüşsündür; söz söylemeleri sence mümkün görünmez;
görünmez amma Hak Teâlâ’ya göre dil bir bahanedir. Söz
söyle buyurdu mu söz söyler. Neye de söyle buyurur,
hükmederse söyler. (Fasıl 26)
KERAMET BUDUR İŞTE!
Birisi, bir gün içinde yahut bir solukta Kâbe’ye gider; bu o
kadar şaşılacak bir şey olmadığı gibi keramet de değildir. Sam
yelinde de bu keramet var; bir günde, bir solukta dilediği yere
gider. Keramet, ona derler ki seni hâl-i süflîden hâl-i ulvîye
getirsin de oradan buraya, bilgisizlikten akla, cansızlıktan
canlılığa sefer edesin. Hani önce topraktın, cansızdın; seni
bitki âlemine (âlem-i nebat) getirdi. Bitki âleminden
pıhtılaşmış kan (alaka), et âlemine (mudga), pıhtılaşmış kan,
et âleminden hayvanlık âlemine, oradan da insanlık âlemine
sefer ettin. Keramet budur işte; Hak Teâlâ, böylesine bir
yolculuğu sana yakınlaştırdı, yakın gösterdi; oysa şu aştığın
yolları nasıl aşacaksın, şu menzillerde nasıl konaklayacaksın;
gelecek misin, hangi yoldan geleceksin; hatırında bile yoktu
vehmine bile gelmezdi. Fakat geldin ya, seni getirdiler ya;
apaçık görüyorsun ki geldin. Böylece seni, çeşit çeşit, renk
renk yüzlerce bambaşka âlemlere de götürürler. İnkâr etme;
bundan haber verirlerse kabul et.
Hak Teâlâ ondan razı olsun, Ömer’e armağanlar getirdiler,
bir de zehir dolu bir kâse sundular. Bu neye yarar dedi.
Dediler ki: Birisini aşikâre öldürmeyi uygun bulmazlarsa
bundan birazcık sunarlar ona; içer, gizlice ölür gider. Kılıçla
öldürülemeyecek bir düşman varsa gizlice ona, bundan
birazcık sunup onu öldürürler. Ömer, pek güzel bir şey
getirdin dedi; verin bana onu da içeyim. Bende pek büyük bir
düşman var, ona kılıç erişmiyor; bana dünyada ondan daha
düşman kimse de yoktur. Hepsini birden içmeye hacet yok,
bunun bir zerresi yeter; bu, yüz bin kişiye yeter dediler. Bu
düşman da bir kişi değil dedi Ömer; bin kişinin yerini tutar;
yüz binlerce kişiyi tepesi üstü yerlere yıkmıştır. Kâseyi aldı,
birden başına dikti. Ömer, zehri içince orda bulunanlar, bir
uğurdan Müslüman oldular; senin dinin gerçek dediler. Ömer
dedi ki: “Hepiniz Müslüman oldunuz da bu kâfir, hâlâ
Müslüman olmadı.” (Fasıl 27)
DOST
Dost, güzel şeydir; çünkü dost, dostun hayaliyle kuvvet
bulur, gelişir, canlanır. Mecnun’a Leyla’nın hayalînin kuvvet
vermesine, o hayalîn, Mecnun’a gıda olması şaşılır mı?
Mecazi sevgiyle sevilen sevgilinin hayalinde bu kadar güç
kuvvet, bu kadar etki olur, sevgilisine bu kadar kuvvet
bağışlarsa yar-i hakikiye gerçek dosta, kuvvetler bağışlıyor
diye neden şaşıyorsun? Onun hayali, görünse de vardır,
görünmese de. Hatta hayalin de yeri mi? O, hakayıkın canıdır.
Ona hayal derler amma dünya da hayalle durur.
Bu dünyaya göze görünüyor, duyuluyor diye gerçek
diyorsun. O meâniye hayal diyorsun; oysaki bu dünya, o
dünyanın fer’idir. Hayal olan asıl bu dünyadır. Çünkü o
meâni, bu dünya gibi yüzlercesini meydana getirir de hepsi
eskir, çürür, yıkılır, yok olur gider. Bir başka, bir yenidünya
meydana getirir. Fakat temel olan meanî âlemi güzeldir,
eskimez; eskilikten de yenilikten de münezzehtir. Eskiliğe,
yeniliğe bürünen onun fer’leridir. Onları meydana getirense
ikisinden de münezzehtir, ikisinin de ötesindedir. Bir
mühendis, bir ev kurmayı tasarlar, genişliği şu kadar,
uzunluğu bu kadar olsun... Sofası şöyle olsun, girilecek yeri
böyle olsun diye hayal ederse buna hayal demezler; çünkü o
gerçek, bu hayalden doğmadadır; bu hayalin fer’idir.
Evet, mühendis olmayan, gönlünden böyle bir şey geçirir,
böyle bir düşünceye kapılırsa ona hayal derler. Halkın da
mimar olmayan, mimarlık bilgisini bilmeyen böyle bir adama
sen hayal kurmadasın derler. (Fasıl 27)
DOĞRUYU EĞRİDEN AYIRDEDERLER
Âlemde muhale tahammülden daha güç hiçbir şey yoktur.
Mesela, bir kitabı okumuşsun, düzeltmişsin, harekelemişsin;
birisi, yanında oturmuş, o kitabı yanlış okuyor; buna
dayanabilir misin? Mümkün değildir. Onu okumamış
olsaydın, ister doğru okusun, ister yanlış, bir farkı olmazdı
sence; çünkü yanlışını doğrusundan ayırt edemezdin. Şu hâlde
muhale tahammül, pek büyük bir savaştır. Şimdi
peygamberlerle veliler de nefislerini mücahededen tahlis
etmezler. Mücahedelerinin evveli katl-i nefs ve terk-i
şehevattır; o da cihad-ı ekberdir. Makam-ı emne vasıl oldular
mı onlara eğri doğru, her şey açılır, görünür. Doğruyu eğriden
ayırt ederler, görürler. Fakat gene de büyük bir savaş içindedir
onlar. Çünkü bu halkın bütün işi gücü eğridir. Onlar da
görürler, dayanırlar. Yüz tane eğriden birini söylerler; o işi
işleyene güç gelmesin derler; geri kalan eğri işlerini örterler.
Üstelik o eğri iş doğrudur diye onu överler de; böylece birer
birer o eğrilikleri bırakmasına çalışırlar. Hani bir öğretmen,
çocuğa yazı öğretir. Çocuk, harfleri öğrenip yazmaya başladı
mı bir satır yazar, öğretmene gösterir. Öğretmene göre hepsi
de eğridir, hepsi de kötü. Fakat öğretmenlik sanatı dolayısıyla
hoş görür de hepsi güzel, ne de güzel yazmışsın, nazar
değmesin; yalnız şu harfi kötü yazmışsın; şöyle yazman gerek
bir de şu harfi kötü yazmışsın der; bir satırdan birkaç harfi
kötüler, şöyle yazman gerek diye ona gösterir. Çocuğun
gönlüne ürküntü gelmesin, gevşemesin diye geri kalan
harfleri beğenmiş görünür. Çocuk da bu beğenişe aldanır,
yüreğine güç kuvvet gelir. Böylece çocuğa yavaş yavaş
öğretir, yardımda bulunur. (Fasıl 31)
ARİF
Onu vahşi bir hayvan şeklinde gördüm. Üstünde bir tilki
postu vardı. Tutmak istedim. Küçücük bir odadaydı;
deliklerden dışarıya bakmadaydı. Derken ellerini kaldırdı; şu
yana-bu yana sıçramaya koyuldu. Sonra onun yanında
Tebrizli Celal’i gördüm. Bir hayvan şeklindeydi; benden
ürktü. Yakaladım onu; beni ısırmak istiyordu. Başını
ayağımın altına aldım, adam akıllı ezdim onu; içinde ne varsa
dışarıya fırladı. Ondan sonra derisinin güzelliğine baktım. Bu
deriye dedim, altın, mücevher, inci, yakut, bunlardan da
kıymetli şeyler doldurulsa değer. Sonra da dedim ki: Ben
alacağımı aldım; ey ürkek hayvan; sen dilediğin yere kaç; ne
yanı görürsen o yana sıçra. Zati o, yenilmeden korktu da o
yüzden sıçradı; oysaki kutluluğu, yenilmesindeydi. Gerçekten
de o, akan yıldızların anî hareketlerini ve bundan başka daha
da bazı şeyleri gösteriyordu sanki. Onun gönlüne, her şeyi
anlama dileği geldi. Fakat bu yolu tutup her şeyi bellemeye
çalışan ve bundan tat duyan herkes, bunu elde edemez; buna
imkân yoktur. Çünkü arifin öylesine bir hâli vardır ki bu
tuzaklarla avlanamaz; bu av, ne kadar düz ve sağlam olursa
olsun, bu tuzaklarla avlanmaya da layık değildir.
Birinin, kendisini anlayabilmesi, ancak arifin elindedir.
Hiçbir kimse arif istemezse onu anlayamaz. Sen pusuya
oturmuşsun; avlanmak istiyorsun. Avsa seni görüyor; ne
kurduğunu, ne düzende bulunduğunu da görüyor.
Av, dilediğini yapabilir; geçip giderken senin tasarladığın
yoldan senin pusu kurduğun yerden geçmez; kendi bildiği,
dilediği yoldan geçer gider. “Hak Teâlâ’nın yeryüzü
geniştir.”[40] “Onun bilgisinden, dilediği miktardan başkasını
kavrayamazlar.” Sonra bu rekâyık, senin diline, senin idrakine
geldiği vakit, incelikleri kalmaz ki; hatta sana ulaştıklarından
bozulur gider onlar, Hani bozuk olsun, düzgün olsun, arifin
ağzına düşen, anlayışına kavrayışına ulaşan her şeyin, Hak
Teâlâ yardımlarıyla, Hak Teâlâ lütuflarıyla örtülüp bambaşka
bir şeye döndüğü gibi. Sopayı görmez misin hele? Musa’nın
elinde nasıl değişti, sopalığı kalmadı. Hannâne direğiyle
Peygamber’in elindeki çöp, Musa’nın ağzındaki dua,
Davut’un elindeki demir de böyle; Davut’a karşı dağlar da
böyle; bunlar da oldukları hâlde kalmadılar, olduklarından
bambaşka bir hâle döndüler. İşte ince anlamlar, dualar da
karanlık, beden âlemine bağlı bir ele düşerlerse oldukları gibi
kalmazlar. (Fasıl 34)
[40]. Bakara Suresi, 2:225.
HZ. PEYGAMBERİN ÜMMİLİĞİ
Mustafa (a.s.m.) “ümmî” derler. Onun ümmiliği yazı
yazamadığından, bilgiler sahibi olmadığından değil idi; yazısı
da bilgisi de buyruğu da anadan doğmadır, sonradan
kazanılma değil de bu yüzden “ümmî” derler. Ayın yüzüne
rakamlar yazan, yazı bilmez mi hiç? Dünyada ne var ki
bilmesin o; herkes ondan öğreniyor öğrendiğini. Cüz’î akılda
ne vardır acaba ki Akl-ı küll’de olmasın? Cüz’î akıl, bir şeyi
yahut ona benzer şeyleri görmeden, kendiliğinden bir şey
meydana getiremez. Adamlar, kitaplar yazmışlardır, yeni
hendese kuralları kurmuşlar, yeni yapılar yapmışlardır; fakat
bunlar, yeniden meydana gelmiş şeyler değildir. Ancak o çeşit
şeyleri görmüşler, onlara fazlalıklar eklemişlerdir.
Kendiliklerinden yepyeni bir şey meydana getirenler, Akl-ı
küll mertebesinde olanlardır.
Cüz’î akıl, bir şeyi öğrenebilir; bellemeye-öğrenmeye
muhtaçtır. Akl-ı küll, öğretmendir, onda bu ihtiyaç yoktur.
Böylece de mesela mezar kazma işi gibi, bütün işlerin, bütün
sanatların temeli, başlangıcı vahiydir; halk bütün sıfatları,
bütün hünerleri peygamberlerden öğrenmiştir; onlar, Akl-ı
Küll’dür. Hikâye ederler ya, Kabil, Habil’i öldürünce ne
yapacağını bilmiyordu. Derken bir karga, bir kargayı öldürdü.
Toprağı eşti, o ölü kargayı gömdü, üstüne toprak attı; Kabil’e
mezar kazmayı, ölü gömmeyi öğretti. Bunun gibi bütün
zanaatlarda kimin aklı, cüz’î akılsa öğrenmeye muhtaçtır. Her
şeyi ilk icat edense Akl-ı küll’dür; Akl-ı küll’e mazhar
olanlar, peygamberlerle velilerdir, onlar, cüz’î aklı Akl-ı
küll’e ulaştırmışlar, birleştirmişlerdir. Mesela, insanın eli,
ayağı, gözü, kulağı, bütün duyguları, gönülden, akıldan bir
şeyler öğrenebilir. Ayak, akıldan yürümeyi öğrenir. El,
akıldan, gönülden tutmayı beller. Gözle kulak, görmeyi,
duymayı öğrenir. Fakat gönülle akıl olmazsa bu duygular, bir
işe yarar mı yahut bir iş görebilir mi?
Şimdi böylece bu göz de akla, gönle karşı katıdır, kabadır;
akılla gönülse latif; bu katı, o latifle durmada. Bunun bir
inceliği, bir letafeti varsa bile ondan geliyor; onsuz hiçbir işe
yaramıyor, pisleşiyor, katılaşıyor, değersiz bir hâle geliyor.
Tıpkı bunun gibi cüz’î akıllar da Akl-ı küll’e karşı bir araç, ne
öğreniyorlarsa ondan öğreniyorlar, ondan faydalanıyorlar;
Akl-ı küll’e karşı katı, kaba onlar. (Fasıl 38)
“KALP HUZURU YOKSA NAMAZ DA
YOKTUR”
Namaz, içe-öze ait bir şey; “Kalp huzuru yoksa namaz da
yoktur” demişler; fakat şekil bakımından da namaz kılman,
rükûa varman, secdeye kapanman gerek; ancak o vakit
faydalanırsın, maksadına ulaşırsın. “Onlar, namazlarını daima
kılarlar.”[41] Bu, namazın ruhudur. Suret namazının vakti
vardır, buysa sürekli namaz hâlidir. Çünkü ruh, deniz
âlemidir, sonu yoktur; bedense kıyıdır, sınırı vardır, miktarı
vardır. Demek ki daimî namaz, ancak ruhun namazıdır. Ruhun
da rükûu, secdesi vardır amma suret bakımından da şu rükûu
yerine getirmen, secdeye kapanman gerekir. Çünkü mananın
surete bağlılığı var; ikisi beraber olmazsa fayda vermez.
Kaysıyı kabuğuyla ekmedikçe bitmediği gibi... Şimdilik suret,
mananın fer’idir diyorsun. Suret tebaa, gönülse padişah;
neticede bütün bunlar, izafî adlardır. İş böyleyken nasıl bu,
onun fer’idir diyebilirsin? Fer’ olmadıkça ona nasıl asıl adı
verilebilir? Demek ki o, fer’ yüzünden asıl olmuştur. Bu fer’
olmasaydı onun adı bile anılmazdı. Kadın dedin mi muhakkak
ona bir erkek gerektir. Hâkim dedin mi muhakkak bir
mahkûm gerektir. (Fasıl 38)
[41]. Mearic Suresi, 70:23.
SORU VE CEVAPLAR
Açlık, beden evinde yıkım var diye tabiattan bir istektir;
kerpiç ver, balçık ver diye isteyiştir. Yemek de al işte diye bir
cevaptır. Yememekse henüz ihtiyaç yok, duvarın bedeni daha
kurumamış, üstüne sıva vurulamaz diye cevap veriştir. Hekim
gelir, hastanın nabzını tutar, bu bir sorudur. Damarın atışı
cevaptır. İdrara bakış soru sormaktır, söz söylemeksizin cevap
duymaktır. Tohumu yere dikmek, bana filan meyve gerek diye
soru sormaktır; ağacın bitmesi, dille söylemeksizin cevap
veriştir. Harfsiz cevaba, harfsiz soru gerek. Tohum çürümüşse
ağaç bitmez; bu da sorudur, cevaptır.
Padişahın biri, birinin üç mektubunu okudu, cevap yazmadı.
Adam, üç kez huzura hâlimi bildirdim; dileğimi kabul mü
ettiniz, ret mi; lütfen bildirin diye bir mektup daha gönderdi.
Padişah, bilmez misin ki cevap vermemek de cevaptır; ahmak
kişiye karşı susmak, ona cevap vermektir diye mektup yazdı,
yolladı. Ağacın bitmemesi, cevap vermemesidir ki bu da
cevaptır. İnsanın her hareketi bir sorudur, gam olsun, neşe
olsun, uğradığı hâl de cevaptır. Güzel bir cevap duyarsa
şükretmesi gerekir; şükür de gene o çeşit soru sormasıdır;
çünkü o soruya bu cevabı aldı. Kötü bir cevap duyarsa tez
tövbe etmesi, artık o çeşit soru sormaması gerekir. “Onlara
azabımız geldiği zaman yalvarıp yakarmaları gerekti; o vakit
bile aldırış etmediler; gönülleri katılaştı.”[42] Yani,
anlamadılar ki cevap, sorularına uygundur. “Şeytan, yaptıkları
işleri bezedi, güzel gösterdi onlara.”[43] Yani sorularının
cevabını duydular da bu kötü cevap o soruya layık değil
dediler. Bilmediler ki duman ateşten değil odundandır. Odun
ne kadar kuru olursa dumanı o kadar az olur. Bir gül bahçesini
bir bostancıya versen, sonra da o bahçeden pis bir koku gelse
gül bahçesini kınama, bostancıyı kına.
Adamın birine birisi, ananı neden öldürdün dedi. Layık
olmayan bir şey gördüm dedi adam. O yabancıyı öldürmen
gerekti denince de her gün dedi, birisini öldürmem gerekti.
Şimdi başına ne gelirse nefsini terbiye et; her gün biriyle
savaşman gerekmez. “Her şey Allah’tan” derlerse nefsini
kınamak, âlemi kurtarmak da Allah’tandır deriz. Hani birisi,
bir zerdali ağacına çıkmıştı. Hem zerdali topluyordu hem
yiyordu. Bahçenin sahibi gördü de Allah’tan korkmuyor
musun dedi. Adam, neye korkayım dedi; ağaç Hak Teâlâ’nın
ağacı, ben de Hak Teâlâ’nın kuluyum. Hak Teâlâ kulu Hak
Teâlâ malını yiyor. Bahçe sahibi, dur dedi, cevabını vereyim.
İp getirin, şu ağaca bağlayın bu adamı, vurun köteği de
sözünün cevabını duysun dedi. Adamı bağlayıp dövmeye
koyuldular. Allah’tan korkmuyor musun diye bağırmaya
başladı. Bahçe sahibi, neden korkayım dedi; sen Allah
kulusun, bu sopa da Allah’ın sopası... Allah’ın sopasını
Allah’ın kuluna vuruyorum. Sonucu şu: Dünya, bir dağa
benzer. Hayır olsun, şer olsun, ne dersen onu duyarsın
dağdan. Bir güzel söz söyledim, dağ çirkin cevap verdi
sanırsan imkân yok buna. Bülbül dağa karşı şakısın da dağdan
karga sesi gelsin yahut insan seslensin de dağ eşek anırışıyla
yankılansın; mümkünü yoktur. Eşek anırışını duyuyorsan
iyice bil ki sen anırmışsındır. (Fasıl 39)
[42]. En’âm Suresi, 6:43.
[43]. En’âm Suresi, 6:43.
BİZ SU ÜSTÜNDEKİ KÂSEYİZ
Biz su üstündeki kâseyiz. Suyun üstündeki kâsenin gidişi,
kâsenin dileğiyle değildir; suyun dileğiyledir.
Birisi, bu herkese göre böyledir; yalnız kimisi suyun
üstünde olduğunu bilir, kimisi bilmez dedi.
Mevlana buyurdu ki:
Herkese göre olsaydı “Müminin kalbi, Hak Teâlâ’nın iki
parmağı arasındadır” diye mümin hakkındaki özel hüküm
doğru olmazdı. Hak Teâlâ, “Rahman, Kur’an’ı öğretti”[44]
buyurdu. Bu da herkese göre böyledir denemez. Bütün
bilgileri o öğretti amma Kur’an hakkındaki bu özellik ne?
Nitekim “Gökleri ve yeryüzünü yarattı”[45] ayetinde gökle
yer, özel olarak anılmada; bu neden? Mademki her şeyi bir
uğurdan yarattı; şüphe yok ki bütün kâseler onun gücünün,
onun dileğinin denizi üstünde yüzmede; fakat kötü bir şeyi o
suya katıp söylemek, edepsizlik olur. Mesela, ey pisliği, sesli
sessiz yellenmeyi yaratan denmez de ey gökleri yaratan, ey
akılları yaratan denir. Öyleyse genel de olsa bu özellikte bir
fayda var. Demek ki bir şeye özellik veriş, o şeyi seçiştir;
buna delalet eder. Hâsılı su üstünde giden kâseyi su, öylesine
götürür ki bütün kâseler o kâseyi seyrederler. Su üstünde
giden kâse öylesine gider ki bütün kâseler, yapılışları
bakımından ondan kaçarlar, utanırlar; su, onlara kaçmayı
ilham eder, kaçış gücü verir; onların gönüllerine, Hak Teâlâ,
bizi suya yaklaştırdıkça yaklaşır duasını ilham eder.
Genel olarak gören kişi, suya kapılış bakımından ikisi de bir
der. O da suyun bu kâseyi ne kadar güzel götürdüğünü, bu
götürüşteki güzelliği görseydin bu has güzelliği sorardın, o
genel sıfatı anmazdın bile diye cevap verir. Hani birisinin
sevgilisi, vücut ve cismaniyet bakımından bütün pisliklerle
eştir amma âşığın aklına, sevgilim pisliklere eş diye bir şey
gelmez. Genel sıfat bakımından ikisi de bedendir, ikisinde de
fer’ var, altı yön var, ikisi de sonradan meydana gelmiştir, yok
olup gidecektir. Fakat bu sıfatlar, kesin olarak sevgili
hakkında söylenmez, sevgiye sığmaz. Sevgiliyi kim bu genel
sıfatlarla anarsa âşık, ona düşman olur, onu kendisinin şeytanı
bilir. Fakat sana göre bu sıfatlarla da anılabilir; çünkü genel
bir görüşün var; bizdeki has güzelliği seyredecek kişi değilsin
sen; seninle bahse girişmeye değmez; çünkü bizim bahse
girişmemiz, güzellikle karılmıştır. Ehli olmayana güzelliği
göstermek zulümdür; o, yalnız ehline gösterilir. “Hikmeti, ehli
olmayana vermeyin verirseniz hikmete zulmetmiş olursunuz;
fakat ehlinden de saklamayın, ehil olanlara zulmedersiniz”
buyurmuştur.
Bu, ilm-i nazardır, ilm-i münazara değildir. Ağaçlar, güzün
çiçek açmaz, meyve vermez ki buna dair bahse girişelim.
Bitkilerin güze dayanabilmeleri için karşı koyacak, dayanacak
gücü kuvveti olmalı; çiçekte güze karşı koyacak güç yoktur.
Güneşin tesiriyle ılık havada açılır çiçek; güneşi, havayı
bulamazsa başını çeker, aslına kavuşur gider. Güz ona, kuru
dal değilsen karşıma çık, ersen gel der; o da sana karşı bir
kuru dalım, istediğini söyle, er değilim ben der. (Fasıl 40)
[44]. Rahman Suresi, 55:1.
[45]. En’âm Suresi, 6:1.
DİL DUDAK DEPREŞMEDEN…
İlmiler hep nakıştırlar, canlandılar mı ölü bir ceset can
bulunca ne olursa o olurlar. Zaten bu bilgilerin temeli harfsiz
ve sessiz âlemdendir, oradan harf ve ses âlemine göçerler. O
âlemdeki söz, harfsizdir, sessizdir. “Hak Teâlâ, Musa’ya söz
söylemiştir, konuşmuştur onunla.”[46] Hak Teâlâ Musa’ya söz
söylemiştir amma harfle sesle söz söylememiştir; dille
damakla değildir o söz. Çünkü harfe damak gerektir, dudak
gerek ki harf, meydana çıksın; Hak Teâlâ dudaktan, ağızdan,
damaktan münezzehtir. Öyleyse peygamberler, Hak Teâlâ ile
harfsiz sessiz âlemde konuşurlar, onun sözünü duyarlar;
öylesine konuşurlar ki şu cüz’i akl, o âleme ulaşamaz, o
âlemin izinin tozunu bile bulamaz. Peygamberler, o sözleri
harfsiz âlemden, harf âlemine getirirler; şu çocuklar için
çocuklaşırlar; hani “Muallim olarak gönderildim” sözü var ya,
tıpkı öyle işte. Şimdi harf âleminde ses âleminde kalan şu
halk var ya, onlar, bunların hâllerine ulaşamazlar amma
oradan güç kuvvet elde ederler, büyürler, gelişirler; onunla
nevş ü nema bulurlar. Çocuk, anasını iyice tanımaz amma
onunla büyür ve gelişir ya; ondan güç kuvvet bulur ya; meyve
tatlılaşır, olgunlaşır amma gene de ağaçtan haberi bile yoktur;
tıpkı onun gibi bu halk da onu bilmediği, ona ulaşamadığı
hâlde o uludan güç kuvvet bulur, yetişir, gelişir. Bütün halk
şunu bilir ki aklın harfin, sesin ötesinde bir şey, bir büyük
âlem var. Görmez misin sen; bütün halk, delilere düşkündür,
onları ziyarete gider; olabilir ya der, bu belki de
umduğumuzdur. Doğrudur; böyle bir şey vardır amma
nerdedir, kimde... Bunda yanılmışlardır. O şey akla da sığmaz
amma her akla sığmayan da o değildir. Her ceviz yuvarlaktır,
fakat her yuvarlak şey ceviz değildir. Onda bir hâl var ki dile
gelmez, söze sığmaz amma izini, eserini söyledik ya; akıl da
ondan güç kuvvet kazanır, can da; akıl da onunla beslenir,
gelişir.
Halkın çevrelerinde dönüp dolaştığı şu delilerdeyse bu
anlam yoktur. Halk, onların yüzünden, bulunduğu hâlden
başka bir hâle dönmez, onlarla rahatlamaz. Onlar, rahatlık
budur derler, rahatladık sanırlar amma biz, rahatlık demeyiz
ona. Hani çocuk, anasından ayrılır da bir soluk, bir başkasıyla
rahatlaşır; buna rahatlık demezler; çünkü yanılmıştır o.
Hekimler, mizaca hoş gelen, iştahı çeken her şey, insana
kuvvet verir, insanın kanını artırır derler ya; bu, insanın hasta
olmadığı zaman hoşuna giden iştahını çeken şeydir. Mesela,
toprak yemeye alışan kişiye toprak hoş gelir amma ona, bu,
mizacına iyidir, ye diyemeyiz; isterse ona hoş gelsin. Safra
illetine tutulmuş kişi de ekşiden hoşlanır, şekerden
hoşlanmaz. O hoşlanmanın itibarı yoktur, çünkü bir illete
dayanmadadır. Hoşluk ona derler ki illetten önce adama hoş
gelsin. Mesela, birinin eli kesilmiş; cerrah onu iyileştirir, eski
hâline getirir. Sınıkçı, ayağı kırılmış, askıya alınmış, eğrilmiş
kişinin ayağını düzeltmeye çalışırken ayak ağrır, acır;
kendisine o eğri ayak hoş gelir. Sınıkçıysa ona der ki: bundan
önce elin ayağın düzdü; bundan hoşlanırdın, bununla rahattın;
kırıldı eğrildi; kederlendin, incindin; şimdi bu eğri el ayak,
hoş geliyor sana; fakat bu hoşluk, yalancı hoşluktur; buna
itibar edilmez. Tıpkı bunun gibi ruhlan da âlem-i kudsîde Hak
Teâlâ’yı zikirden, Hak Teâlâ ile istiğrak hâlinde olmaktan
melekler gibi hoşlanırlar. Onlar, bedenler yüzünden
hastalanmışlardır, illetlere uğramışlardır; toprak yemek hoş
gelir onlara; fakat peygamber ve veli hekimdir. Onlara, sana
hoş gelmez bu; bu hoşlanış yalandır; bir başka hoşlanacak şey
var senin için; onu unutmuşsun; senin sağ salim mizacının
hoşlandığı şey, hastalanmadan önce hoşuna giden şeydir;
şimdi bundan hoşlandığını sanıyorsun da inanmıyorsun bana
der. Arifin biri, bir nahivcinin yanına gitmiş, oturmuştu. Nahivci
dedi ki: Söz, şu üç hâlden dışarı olamaz: Ya isim olur, ya fiil
olur, ya harf. Arif, elbisesini yırttı da eyvanlar olsun dedi;
yirmi yıllık ömrümde çalışıp çabalamam da boşa gitti. Ben,
bu üç hâlden dışarı bir söz vardır ümidiyle çalıştım; sense
benim ümidimi yitirdin. Bu arif, o sözün anlamına da
erişmişti, maksadına da; fakat bu yolla nahivciyi uyandırmak
istiyordu.
Hikâye ederler; Hak Teâlâ ikisinden de razı olsun, Hasan ile
Hüseyin çocukken birinin yanlış abdest aldığını gördüler;
adamın abdesti yanlıştı, ona en güzel şekilde abdest almayı
öğretmek istediler. Adamın yanına gittiler. Biri, bu dedi, bana
yanlış abdest alıyorsun diyor, ikimiz de tapında abdest alalım;
bak, bakalım; ikimizden hangimizin abdesti şeriata uygun.
İkisi de adamın yanında abdest aldılar. Adam, a çocuklar dedi,
sizin abdestiniz şeriata tam uygun, doğru, güzel; bu yoksulun
abdesti yanlışmış.
Şuna benzer bu: Konuk çok olunca yemeği daha fazla
yaparlar. Görmez misin, çocuk küçükken onun düşüncesi de
eve benzeyen kalıbına göredir; sütten dadıdan başka bir şey
bilmez. Daha büyüyünce akıldan, anlayıştan, daha da başka
kabiliyetlerden meydana gelen düşüncesi, daha da büyür.
Fakat aşk konuğu geldi mi eve sığmaz, evi yıkar gider de yeni
baştan evler kurar. Çünkü padişahın adamları, orduları, onun
evine sığmaz. Öylesine sonsuz adamlara sonsuz bir durak
gerektir. (Fasıl 41)
[46]. Nisa Suresi, 4:164.
KUL TEDBİRDE BULUNUR, TAKDİRİ
BİLMEZ; HAK TEÂLÂ TAKDİRİ GELİP
ÇATTI MI TEDBİR YOK OLUR GİDER
Bu, şuna benzer: Birisi rüyada bir şehirde garip kaldığını,
orda bir tek tanıdığı olmadığını, başıboş dolaşıp durduğunu
görür. Ne kimse onu tanır, ne o kimseyi. Adam pişman olur;
tasalara dalar, hasretlere düşer de ne diye bu şehre geldim,
bir tek dostum yok demeye, ellerini ovuşturmaya, dudağını
ısırmaya başlar. Derken uyanır; bir de bakar ki ne şehir var,
ne halk. Anlar bilir ki o tasalanma, esef duyma, o hasret,
faydasızmış; o hâle pişman olur, yiten zamana acır. Fakat bir
kere daha uykuya dalınca kendini gene öyle bir şehirde görür,
gene gamlanmaya, hasret çekmeye koyulur, pişman olur o
şehre geldiğine; hiç düşünmez, hiç aklına gelmez de demez ki
ben uyanıkken gam yediğime pişman olmuştum, bu bir
rüyaydı, faydası bile yoktu; şimdi de öyle işte. Tıpkı bunun
gibi halk da kuruntusunun, tedbirinin asılsız olduğunu, boşa
çıktığını, hiçbir işi dileğince yürümediğini yüz binlerce kez
görmüştür. Fakat Hak Teâlâ, onlara bir unutmadır verir;
hepsini unuturlar da kendi dileklerine uyarlar. “Gerçekten de
Allah, insanla kalbi arasına girer.”[47]
İbrahim Ethem, padişahlığı zamanında ava çıkmıştı. Bir
ceylanın ardına düşmüş, at sürüyordu. O kadar koştu ki
askerlerinden iyice ayrıldı, yorgunluktan atı kan ter içinde
kalmıştı. Takip işi sınırı aşınca ceylan yüzünü arkasına
çevirerek dile geldi ve “bunun için yaratılmadın sen, seni
bunun için yaratmadılar. Beni avlanman için yokluktan var
etmediler seni; tut ki avlandın beni, ne olacak?” dedi. İbrahim
bu sözleri duyunca bir nâra attı, kendini attan yere fırlattı. O
ovada bir çobandan başka kimse yoktu. Ona yalvardı yakardı;
mücevherlerle bezenmiş padişahlık elbisesini, silahını, atını
ona verdi. Bunları al, abanı bana ver, kimseye de bir şey
söyleme, hâlimi kimseye açma dedi. Abayı giydi, yola düştü.
Şimdi onun maksadına bak ki neydi, bir de Hak Teâlâ’nın
dileği neymiş, bir seyret. O ceylanı avlamayı diledi; Hak
Teâlâ ise bir ceylanla onu avladı. Buna bak da bil ki dünyada
onun dileği oluyor; dilek onun malı mülkü, maksat ona
uymuş.
Hz. Ömer (r.a.), Müslüman olmadan kız kardeşinin evine
geldi; kardeşi Kur’an okuyordu. Yüksek sesle “Tâ hâ. Biz
Kur’an’ı sana eziyet olsun diye indirmedik”[48] ayetini okuyor
idi. Kardeşini görünce Kur’an’ı gizledi, sustu. Ömer kılıcını
sıyırdı; mutlaka söyleyeceksin dedi; neydi okuduğun, neden
gizledin? Söylemezsen kesiveririm başını; hiç aman vermem.
Kız kardeşi pek korktu, onun öfkesini bilirdi. Can
korkusundan Hak Teâlâ bu yakınlarda Muhammed’e (a.s.m.)
bu sözleri vahyetti, onları okuyordum, dedi. Oku da duyayım
dedi Ömer. Kız kardeşi, Tâ-hâ Suresini sonuna dek okudu.
Ömer pek öfkelendi; öfkesi birdi, yüzlere çıktı. Şimdi dedi,
seni öldürürsem bu acizi öldürme olur; önce gideyim, onun
başını keseyim, ondan sonra senin işini bitiririm. Öylece
kızgın, öfkeli bir hâlde sıyrılmış kılıcıyla Mustafa’nın
(a.s.m.), mescidine doğru yürüdü. Yolda Kureyş uluları
gördüler; Ömer dediler. Muhammed’e kastetmiş, ne olacaksa
ondan olacak. Çünkü Ömer, pek güçlü-kuvvetliydi. Hangi
orduya yüz tutsa mutlaka üstün gelirdi, mutlaka onların
başlarını keser getirirdi. Öylesine kuvvetliydi ki Mustafa
(a.s.m.), boyuna “Rabb’im derdi, benim dinime ya Ömer’le
yardım et, ya Ebu Cehil’le.” Çünkü zamanlarında ikisi de
kuvvetli, er, yiğit tanınmıştı. Hz. Ömer Müslüman olduktan
sonra boyuna ağlardı ve “Ey Allah’ın Elçisi” derdi, “Ya Ebu
Cehil’in adını önce ansaydın da ‘Rabb’im’ deseydin, ‘dinime
ya Ebu Cehil’le yardım et, ya Ömer’le’. Ne olurdu hâlim
benim, sapıklıkta kalakalırdım.”
Hâsılı Ömer, sıyrılmış kılıcıyla Peygamber’in evine yürüdü;
o arada Cebrail, Mustafa’ya vahiy getirdi. İşte şimdi ey
Allah’ın Elçisi dedi, Ömer Müslüman olmak üzere geliyor.
Onu kucakla. Ömer, eve girince apaçık gördü ki Mustafa’dan
(a.s.m.) atılan bir nur oku uçtu, geldi, gönlüne saplandı. Bir
nâra attı, kendinden geçti, yere yıkıldı. Canında bir sevgidir,
bir aşktır belirdi. Sevgisinin çokluğundan Mustafa’da yanıp
erimek, yok olmak istiyordu. “Ey Allahın elçisi” dedi, “İman
teklif et, o kutlu kelimeyi söyle de duyayım.”
Ömer Müslüman olunca “şimdi” dedi, “sıyrılmış kılıçla
senin kastına gelmiştim ya; o suçun kefâreti olarak bundan
böyle kimden, senin hakkında bir kötü söz duyarsam
hemencecik şu kılıçla başını bedeninden ayırayım, hiç aman
vermeyeyim, bu da Müslümanlığın bir şükrü olsun.” Evden
çıkar çıkmaz babasına rastladı. Babası, “dininden mi
döndün?” dedi. Ömer hemencecik onun başını bedeninden
ayırdı. Elinde kanlı kılıç; yola düştü. Kureyş uluları, kanlı
kılıcı görünce “başını getireceğim diye vaat etmiştin ya, nerde
baş?” dediler. “İşte baş” dedi Ömer. “Bu başı, buradan
götürdün sen” dediler. “Hayır” dedi, “bu baş, o baş değil.”
Şimdi bir bak, Ömer’in kastı neydi, Hak Teâlâ’nın ondan
dilediği neymiş; bir bak da bil ki işler, o ne dilerse hep öyle
oluyor. (Fasıl 43)
[47]. Enfal Suresi, 8:24.
[48]. Taha Suresi, 20:1.
KÂ’BE’DEN MAKSAT
PEYGAMBERLERLE VELİLERİN
GÖNÜLLERİDİR
“Biz, Beyt’i (Kâbe’yi) insanlara toplanma mahalli ve
güvenli bir yer kıldık. Siz de İbrahim’in makamından bir
namaz yeri edinin (orada namaz kılın). İbrahim ve İsmail’e:
Tavaf edenler, ibadete kapananlar, rükû ve secde edenler için
Evim’i temiz tutun, diye emretmiştik.”[49]
İbrahim (a.s.) dedi ki: Rabb’im, beni, razılığının elbisesiyle
yücelttin, seçtin; soyumu da bu şerefle rızıklandır. Hak Teâlâ,
“Zalimler, ahdime nail olamazlar”[50] buyurdu; yani zalim
olanlar, benim hilatime ve kerametime layık olamazlar.
İbrahim, Hak Teâlâ’nın zalimlere, azgınlara lütfetmeyeceğini
anlayınca sözünü kayıtladı da Ey Rabb’im dedi, inananlara,
zulmetmeyenlere kendi rızkından pay ver, rızkını esirgeme
onlardan. Hak Teâlâ, rızkım geneldir buyurdu, herkesin payı
var onda; bu misafirhaneden bütün yaratılmışlar, ondan
faydalanırlar, paylarını alırlar; ancak hilat (razılık elbisesi,
ululuk elbisesi) hasların payıdır.
Zahir ehli olanlar, evden maksat Kâbe’dir; kim oraya
sığınırsa zararlardan eman bulur; orda avlanmak haramdır;
orda hiç kimseyi incitmek caiz değildir; Hak Teâlâ orasını
seçmiştir derler. Bu da doğrudur, güzeldir amma bu,
Kur’an’ın zahiridir. Muhakkikler ise derler ki: Ev, insanın
gönlüdür. Yani Ey Rabb’im, gönlümü, nefse ait
vesveselerden, nefse ait işlerden boşalt; bozuk, asılsız
sevdalardan, düşüncelerden arıt da orda hiçbir korku
kalmasın, eminlik yurdu kesilsin; vahyinin yeri olsun;
şeytanlar, kuruntular oraya yol bulamasın. Hani Hak Teâlâ,
gökyüzüne şihablar dikmiştir ya; bunlar, taşlanmış
şeytanların, meleklerin sırlarını duymamaları, hiçbir
kimsenin, onların hâllerini bilip anlamamaları için onları
men’ etmeye memurdur; böylece de melekler, bütün
zararlardan uzak kalırlar. Yani Rabb’im, sen de lütuf
bekçilerini gönlümüze dik de şeytanların kuruntularını, nefis
düzenlerini bizden uzaklaştırsınlar. İşte bu, batın ehlinin,
muhakkiklerin sözüdür. Herkes, kendi yerinde oynar,
neredeyse oraya göre laf eder.
Kuran, ikiyüzlü bir ipek kumaştır; kimisi bu yüzünden
faydalanır, kimisi o yüzünden. Her ikisi de doğrudur. Çünkü
Hak Teâlâ, iki bölüğün de ondan faydalanmasını diler.
Kamillerin ise Kur’an’ın manalarında bir başka teferrüçleri,
bir başka anlayışları vardır. İbrahim’in durağı, şudur:
İbrahim’in namaz yeri, Kâbe yanında bir yerdir. Zahir ehli,
orda iki rekât namaz kılmak gerektir derler. Bu doğrudur,
fakat muhakkikler katında İbrahim’in durağı şudur: İbrahim
gibi kendini, Hak Teâlâ uğruna ateşe atarsın, kendini Hak
Teâlâ yolunda çalışıp çabalamayla bu durağa yahut bu
durağın yakınlarına ulaştırsın. Çünkü o da Hak Teâlâ uğruna
kendini feda etti; yani nefsini feda etti; ona karşı bir tehlike
kalmadı, kendinden pervası yok artık. İbrahim’in durağında
iki rekât namaz kılmak güzel; fakat öylesine bir namaz ki
kıyamı bu âlemde olmalı, rükûu o âlemde. Kâbe’den maksat,
peygamberlerle velilerin gönülleridir. Onların gönülleri, Hak
Teâlâ vahyinin geldiği yerdir; Kâbe ise onun fer’idir. Gönül
olmasaydı, Kâbe ne işe yarardı? Peygamberlerle veliler,
tümden dileklerinden vazgeçmişlerdir; Hak Teâlâ dileğine
uymuşlardır; o ne buyurursa onu yaparlar; Hak Teâlâ’nın
lütfuna ermeyen kişiden, babaları, anaları bile olsa bizardırlar,
onların gözlerine düşman görünür. (Fasıl 43)
[49]. Bakara Suresi, 2:125.
[50]. Bakara Suresi, 2:124.
NAMAZ
Şu namaz, bütün gün kıyamda, rükûda, secdede durman için
farz kılınmamıştır. Namazda, maksat, sende beliren hâlin,
daima sende olmasıdır. Uykuda, uyanıklıkta, bir şey yazarken,
bir şey okurken, hâsılı bütün hâllerde Hak Teâlâ’yı zikirden
ayrılmamalısın ki “Ki, onlar namazlarında devamlıdırlar
(ihmal göstermezler)”[51] sırrına eresin, buna velilere
katılasın. Zaten söylemek, susmak, yemek, uyumak,
öfkelenmek, bağışlamak, gibi bütün hâller, bütün huylar,
değirmenin dönüşünden başka bir şey değil. Değirmen de
suyla döner. Çünkü susuz o kendini sınamıştır. Peki, şimdi
değirmen, bu dönüşü kendinden bilirse bu bilgisizliğin, hiçbir
şeyden haberi olmayışın ta kendisidir. Bu dönüş de vardır,
meydan da var; çünkü bunlar bu dünyanın hâlleridir. Hak
Teâlâ’ya yalvar, sızlan; Ey Rabb’im, şu dönüşten başka,
ruhanî bir dönüş ver bana, bana onu müyesser et; bütün
dilekleri veren sensin; senin keremin, rahmetin bütün
varlıklaradır. Her nefeste dileklerini Hak Teâlâ’ya bildir;
boyuna onu an. Çünkü onu zikir, can kuşuna güç-kuvvettir,
kol kanattır. O dileğe, bir ulaşırsan nurun ala nur olur bu; tam
ulaşamazsan Hak Teâlâ’yı zikirle yavaş yavaş için aydınlanır,
dünyadan kesilir gidersin. Mesela bir kuş, göğe doğru uçmak
ister; göğe ulaşamasa da yeryüzünden uzaklaşır, öbür
kuşlardan daha yücelerde uçar. Mesela bir hokkada misk var,
hokkanın ağzı da dar; içine el sığmıyor; miski çıkarmana
imkân yok. Bununla beraber elini sürdükçe elin kokmada,
burnuna o güzelim koku geliyor, seni hoş bir hâle getiriyor.
Hak Teâlâ’yı zikir de böyledir işte. Zatına erişmesen de Yüce
Mevla’yı zikrin tesirleri olur sana; onu zikirden pek büyük
faydalar elde edersin. (Fasıl 44)
[51]. Mearic Suresi, 70:23.
ŞU DÜNYA DA HAK TEÂLÂ’YI İSPAT
MECLİSİDİR
Hak Teâlâ’nın inayeti/lütfu başkadır, içtihat/çalışıp
çabalamak başka. Peygamberler, peygamberlik durağına
içtihatla çalışmayla ulaşmadılar; o devleti Hakk’ın lütfuyla
inayetiyle buldular. Ancak bu makama ulaşan kişinin
huyunun, yaşayışının itaatle, ibadetle geçmesi, hâlinin düzgün
olması da âdettendir. Bu da avamın, onlara ve sözlerine,
güvenmelerini sağlamak içindir. Çünkü avam, batını göremez,
görünüşe bakar; görünüşe bakınca da bu yüzden, bu akışın
bereketinden batına yol bulur. Firavun da pek çalışırdı, mal
verirdi, ihsanda bulunurdu, hayrı yayar dururdu amma Hak
Teâlâ lütfuna mazhar olmadığından o ibadet, o çaba, o vergi,
kendisine bir fayda veremedi; hepsi de örtüldü gitti. Hani bir
bey, bir kale dizdarı, kaledekilere ihsanda bulunur, hayırlar
yapar. Fakat maksadı, padişaha karşı çıkmaktır, ona isyan
etmektir de bu yüzden ihsanda bulunur; o ihsanın kendisine
ne hayrı dokunur. Amma Hak Teâlâ ona lütfetmemiş de
denemez. Belki Hak Teâlâ’nın ona gizli bir lütfu vardır da
herhangi bir sebeple onu görünüşte reddetmiştir. Çünkü
padişahın kahrıda vardır, lütfu da; elbise de verir, zindana da
atar; her ikisi de gerektir. Gönül ehli, Firavun’a Hak Teâlâ’nın
hiç lütfu yok diyemez; ancak zahir ehli onu, tümden
reddedilmiş sayar; zahiri yerine getirmek için böyle demek
gerekir. Padişah birisini astırsa onu, halkın görebileceği bir
yerde astırır. Halktan gizli, bir evin bucağında, küçücük bir
çiviye de astırabilir; fakat halk görsün de ibret alsın, padişahın
buyruğunun geçtiği, yürüdüğü anlaşılsın diye onu uluorta bir
yerde astırır. Zati bütün darağaçları tahtadan değildir ki.
Mevki, yücelik, dünya devleti de pek büyük, pek yüce bir
darağacıdır. Hak Teâlâ, birisine kahretmek istedi mi dünyada
ona büyük bir mevki, ulu bir padişahlık verir. Firavun gibi
Nemrut gibi, bunlara eşit olanlar gibi. O mevki, bir
darağacına benzer; Hak Teâlâ onları, bütün halk görsün, bilsin
diye bu darağacına çekmiştir. Çünkü Hak Teâlâ, “Ben gizli bir
defineydim; bilinmeyeni istedim, beni bilsinler dedim”
buyuruyor. Yani bütün âlemi yarattım; kimi lütufla, kimi
kahırla, fakat hepsinden de maksat, kendimizi göstermek.
Öylesine padişah değildir o ki bir tek muarrif/tanıtıcı,
saltanatını bildirebilsin. Âlemin bütün zerreleri muarrif
kesilse de onu övmeye kalkışsa hepsi de bunda kalır, onu tarif
edemez. Demek ki bütün yaratıklar, gece gündüz, Hak
Teâlâ’yı bildirip durmadadır. Ancak onların kimisi Hak
Teâlâ’nın işaretlerini anlıyor kimisi de gaflette. Fakat ne
olursa olsun, Hak Teâlâ’yı bildirme, gösterme var ya. Hani bir
bey, birisini dövmelerini, yola getirmelerini buyursa o adam
da bağırmaya, feryat etmeye koyulsa her ikisi de döven de
dövülen de beyin buyruğunun yürüdüğünü gösterir. Dövülen,
acıdan bağırır çağırır amma herkes bilir ki döven de dövülen
de beyin buyruğuna uymuştur. Bu iki işten, beyin buyruğu
görülüyor. Hak Teâlâ’yı ispat eden, boyuna onu izhar eder.
Hak Teâlâ’yı inkâr eden de onu izhar ediyor. Çünkü bir şeyi
ispat etmek, inkâr etmek olmazsa düşünülemez ve hem de bu,
tatsız tuzsuz bir şey olur. Bir mecliste, bir bahse giren, ortaya
bir mesele atan, orda kabul etmiyorum diyen, onunla çekişen
biri olmazsa neyi ispat eder ki? Onun söyleyeceği sözde ne
zevk olur ki? Çünkü ispat, inkâr karşısında güzeldir. Bunun
gibi şu dünya da Hak Teâlâ’yı ispat meclisidir; ispat edenle
inkâr eden olmadıkça bu meclisin zevki yoktur. Bunların her
ikisi de Hak Teâlâ’yı ispat etmektedirler. (Fasıl 45)
ALLAH ŞERRE RAZI OLMAZ
Allah hayrı da şerri de murat eder fakat ancak hayra razı
olur. Çünkü “Ben gizli bir hazine idim; bilinmeyi sevdim,
diledim” demiştir. Hiç şüphe yok ki Hak Teâlâ emri de irade
eder, nehyi de. Emir, emredilen kişinin, huy bakımından
hoşlanmadığı şeyi yap demektir. Aç kişiye, ey aç, helva ye,
şeker ye denemez. Dense bile bu emir değildir, ağırlamadır.
İnsanın yapmak istediği şeye de yapma denir; yapmak
istemediği şeye değil. İnsana taş yeme, diken yeme denmesi
doğru olamaz. Dense bile buna nehiy denmez. Hayrı
buyurmanın, şerri yapma demenin doğru olması için şerri
yapmak isteyen birinin bulunması şarttır. Böylesine birinin
varlığını murat da şerri dilemektir; fakat şerre razı olmaz;
olsaydı hayrı buyurmazdı. Bu, şuna benzer: Hani okutmak
isteyen var ya, o, okuyacak öğrenecek kişinin bilgisizliğini
istiyor demektir. Çünkü ancak bilgisiz okutulur, bilmeyene
öğretilir. Bir şey dilemek, o şeye gerekli olan şeyleri de
dilemektir. Fakat okutan, okuyanın bilgisizliğine razı olamaz;
olsaydı öğretmezdi. Hekim de buna benzer; hekimlik yapmayı
istedi mi insanların hastalanmasını istiyor demektir; çünkü
hekimliğini göstermesi ancak insanların hastalanmasıyla
mümkündür. Fakat insanların hastalanmasına razı değildir,
razı olsaydı onları tedavi etmezdi, onlara ilaç vermezdi.
Ekmekçi de böyle; kazansın, geçimi yoluna girsin diye
insanların acıkmasını ister. Fakat aç kalmalarına da razı
değildir, razı olsaydı ekmek satmazdı. İnsan da böyledir.
Kendi nefsindeki şer işletecek huyları diler; çünkü o,
şükredeni, itaatte bulananı, çekineni sever; bunların, bu
huyların kendisinde bulunabilmesi için nefsinde kötülüğün,
şer yaptıran huyların da bulunması gerektir. Bir şey dilemek,
o şeye gereken şeyleri de dilemektir. İnsan da o kötülükleri
diler amma onlara razı olmaz. Çünkü bunları nefsinden
gidermeye çalışır durur. Demek ki o bir yüzden şerri
istediğini, bir yüzden de dilemediğini biliyor; düşmansa o
diyor, hiçbir yüzden, nasıl olursa olsun, şerri dilemez. Buna
imkân yoktur; yani insan bir şey dilesin de o şeye gerekli olan
şeyleri dilemesin, imkânı yoktur bunun. Yapmanın gereklisi
de yaratılıştan şerre rağbet eden, yaratılıştan hayırdan nefret
eden şu bencil nefistir. Öylesine bir nefistir ki bu dünyada ki
bütün şerler de ona gerekli olan şeylerdir. Şu kötü işleri
dilemeseydi, nefse uymayı istemeseydi bunlara gerekli olan
yapmayı da istemezdi insan. Fakat kötülüklere razı olsaydı da
ne yap derdi, ne yapma. Hâsılı kötülük, kötülükten başka bir
şey için dilenir.
Sonra şunu da söyleyelim: İnsan, bütün hayırları istese
şerleri gidermek de hayırlardan bir hayırdır; şu hâlde şerri
gidermeyi istiyor demektir. İyi amma şerri gidermek, şerrin
bulunmasıyla mümkündür. Yahut da insan, inanmayı, inancı
ister dersek, inanmak, küfürden sonra mümkündür. Demek ki
küfür, iman için gerekli şeylerden. Hâsılı şerri, şer olduğu için
dilemek, çirkindir; fakat hayır için dilemek çirkin değildir.
Hak Teâlâ, “Kısasta sizin için hayat vardır”[52], buyurdu.
Sadr’ül-İslam buna benzer şu sözleri söylemiştir: Gerçekten
de Hak Teâlâ bize kazanmayı, mal elde etmeyi buyurdu;
çünkü “Allah yoluna harcayın, yoksulları doyurun”[53] dedi.
Mal olmadıkça infakın da imkânı yoktur; bu bakımdan bu
emir, mal elde etmeyi buyurmaktır. Kim, birisine, kalk, namaz
kıl derse kesin olarak ona abdest almayı, su bulmayı
buyurmuştur; bunların hepsi de namaz için gerekli şeylerdir.
(Fasıl 46)
[52]. Bakara Suresi, 2:179.
[53]. Bakara Suresi, 2:195.
ŞÜKRETMEK AVLANMAKTIR
Şükretmek avlanmaktır, nimeti bağlamaktır. Şükür sesini
duydun mu nimetin çoğalmasına hazırlan. Hak Teâlâ bir kulu
sevdi mi sınar, belalara uğratır. Sabrederse derecesini
yükseltir, şükrederse de onu akranı arasında güzide kılar.
Kimi kullar vardır, Hak Teâlâ’ya kahrı yüzünden şükrederler.
Kim kullar da vardır, Hak Teâlâ’ya lütfu yüzünden
şükrederler. Bunların her biri de hayırlıdır; şükretmek ise
panzehirdir; kahrı lütfa döndürür. Akıllı, olgun, o kişiye derler
ki gizli açık, cefaya şükreder; öylesine bir kişidir o ki Hak
Teâlâ, seçmiştir onu, maksadı öç almak bile olsa şükürle
maksadına ulaşmayı hızlandırır; çünkü zahiren
şikâyetlenmek, batınen şikâyeti azaltmaktır. Peygamber, “Ben
dahûk (çok gülen) ve (katûlüm) öldüren kişiyim” dedi. Yani,
cefa eden gülüşüm, onu öldürüştür sanki. Gülüşten maksat,
şikâyet yerine şükretmektir. Hikâye edilir ki bir Yahudi vardı;
Allah Resulü’nün ashabından birinin evinin üst katında
otururdu. Yahudi’nin lağımından pislikler, çocukların
sidikleri, çamaşır suları, o zatın evine akardı. Böyle olduğu
hâlde o Yahudi’ye teşekkürler ederdi. Ayaline de işi belli
etmemesini buyururdu. Böylece sekiz yıl geçti. Derken
ashaptan olan o zat öldü. Yahudi, ev halkına başsağlığı
vermek için sahabeden bulunan zatın katına indi. Evdeki
pislikleri, pisliklerin aktığı delikleri görünce bunca zamandır
olup biteni anladı, pek nadim oldu. Ölen zatın karısına, ne
diye bana haber vermediniz, ne diye boyuna bana teşekkür
edip durdunuz dedi. Ev halkı, o bize şükretmemizi emreder,
şükürden vazgeçmememiz için de bizi uyarırdı dediler.
Yahudi imana geldi, Müslüman oldu.
Çalgı, insanı nasıl şaraba düşürürse; insan çalgıyla nasıl
içtikçe içerse... İyileri anış da iyiliğini arttırır insanın.
Bu yüzdendir ki Hak Teâlâ, peygamberlerini, iyi kullarını
Kur’an’da anar, yaptıklarına şükürde bulunur; gücü yettiği
hâlde suçluyu bağışlayanı över.
Şükretmek, nimet memesini emmektir. Meme dolu olsa bile
emmezsen süt gelmez.
(Birisi,) şükretmemenin sebebi nedir, şükretmeye engel olan
ne diye sordu.
Şeyh buyurdu ki:
Şükre engel olan, ham tamah besleme ve açgözlülüktür.
Elde ettiğinden daha çoğunu ummuştu; o ham umut, onu
açgözlü yapmıştı. Beklediğinden daha azını elde etmesi, şükre
engel oldu. Onun, kendinde ki ayıptan, kendindeki kusurdan
da haberi yoktu, ayıptan, kusurdan uzak gördüğü kişideki
ayıptan, kusurdan da haberi yoktu. Hâsılı ham tamah, ham
meyve yemeye, pişmemiş ekmek yemeye, çiğ et yemeye
benzer; elbette bir hastalık belirtir, insanı şükretmekten
alıkoyar. İnsanın, zarar veren bir şey yediğini anlayınca
kusması gerek. Hak Teâlâ, onu kusturmak, o zann-ı fasidden
kurtarmak için hikmetinden, onu şükretmemeye uğratmıştır ki
o tek illet, yüz illet olmasın. “Dönsünler, vazgeçsinler diye
onları iyiliklere, kötülüklere uğrattık.” [54] Yani, onları,
ummadıkları yerlerden rızıklandırdık; bu rızklar, gizli
âlemden gelir; gözleri, Hak Teâlâ’nın ortakları gibi görünen
sebepleri görür, o sebeplerle örtülür. Hani Ebu Yezîd Ya
Rabbi demişti, sana şirk koşmadım ben. Hak Teâlâ, Ey Ebu
Yezîd dedi, süt içtiğin gece yok mu? Hani bir gece süt
içmiştin de süt bana dokundu demiştin; oysaki zarar veren de
benim, fayda veren de. Sebebi göreni müşrik saydı Hak Teâlâ
da sütü içtikten sonra zarar veren benim; fakat sütü bir suç
verdiği zararı da hocanın azarı hâline koydum. Hoca
talebesine meyve yeme der. Talebe yer; hoca talebeyi falakaya
yatırır. Şimdi, meyve yedim de tabanlarıma zarar verdi dersen
bu söz doğru olmaz. Kim dilini, Hak Teâlâ’ya şirk koşmadan
korursa Hak Teâlâ da onu şirkten korur; işte bu da buna
dayanır. Az Hak Teâlâ’nın katında çoktur. Hamdle şükür
arasında ki fark şudur. Bir nimete şükredersin de mesela,
filanın güzelliğine, yiğitliğine şükrettin diyemezsin; hamd,
şükre göre daha geneldir. (Fasıl 47)
[54]. Araf Suresi, 7:168.
DİN DERDİ
Hz. Peygamber buyurmuştur ki: “Kim, dertlerini bir dert
yaparsa Hak Teâlâ, onun öteki dertlerini de giderir.” Kimin on
derdi olsa din derdine düştü mü, Hak Teâlâ o dokuz derdi, o
çalışmadan düzeltir gider. Peygamberler, Hak Teâlâ rızasını
kazanma derdine düştükleri için; ekmek de ad san da onlara
sunuldu. Kim Hak Teâlâ razılığını dilerse bu dünyada da öbür
dünyada da peygamberlere düşer kalkar. “İşte onlar Hak
Teâlâ’nın nimetlendirdiği peygamberlerle, sıddıklarla,
şehitlerle, Salihlerle beraberdirler.”[55] Ayet-i kerimesi bu
makamı haber verir. “Ben, beni zikredenin celisiyim” hadis-i
kudsisi mucibince o kimse belki Hak Teâlâ ile beraberdir.
Onunla beraber olan Hak Teâlâ olmasaydı, gönlünde Hak
Teâlâ’yı özleyiş bulunmazdı. Gül olmadıkça gül kokusu
gelmez; misk olmazsa misk kokusu duyulmaz. Bu sözün sonu
yoktur. Sonu olsaydı başka sözlere benzerdi. (Fasıl 48)
[55]. Nisa Suresi, 4:69.
DÜNYA
“Dünya, uyuyanın gördüğü rüyaya benzer.” Birisi rüyada
bir şey yer ya, dünya ve dünyada nimetler elde etmek, tıpkı
buna benzer. Şu hâlde dünya hacetlerinden, bir şey dilemek
de sanki birisinin rüyada bir şey istemesidir. Ona verirler;
fakat uykunun sonu uyanmaktır, ona rüyada yediği şeyden
hiçbir fayda yoktur. Tut ki rüyada bir şey istemiş de ona
vermişler. “Nimet, nasip ne kadarsa o kadardır.” (Fasıl 48)
İNCİYİ BULMANIN YOLU
Birisi denize varır, fakat acı, tuzlu bir sudan, timsahlardan,
balıklardan başka bir şey görmez. İnci nerde der. Gerçekten
de inci yok mudur? Vardır amma yalnız denizi görmekle inci
görülmez ki. Şimdi yüz bin kere denizin suyunu tas tas ölçüp
biçse gene de inciyi bulamaz. Bir dalgıç gerek ki inciye yol
bulsun. Hem de her dalgıç değil; çevik, bahtı yaver bir dalgıç
gerek. Bu hünerler, bu bilgiler, denizin suyunu tas tas
ölçmeye, doldurup dökmeye benzer. İnciyi bulmanınsa bir
başka yolu vardır. Hünerlerle bezenmiş, mal mülk sahibi,
güzel mi güzel birçok kişi vardır; fakat onlarda o anlam
yoktur. Nice kişi de vardır; görünüşü harap; görünüşte ne
güzelliği var, ne güzel laf eder, ne yerinde söz söylemeyi bilir,
fakat o kişide ölümsüz olan o mana vardır. O mana, öylesine
bir manadır ki insan onunla müşerref, onunla mükerrem
olmuştur; onunla başka varlıklardan üstündür. Kaplanların,
timsahların aslanların, başka yaratıkların da hünerleri vardır,
özellikleri vardır; fakat ölümsüz olarak kalacak olan o anlam
yoktur onlarda. İnsan, o anlama yol bulursa kendi
üstünlüğünü elde eder; yol bulamazsa o üstünlükten hiçbir
fayda elde edemez. Bütün bu hünerler, bu sıfatlar aynanın
arkasına tutulan mücevherlerdir; onlardan aynanın yüzünün
haberi bile yoktur. Aynanın yüzüne bakmaya, ter temiz, güzel
bir yüz gerek. Yüzü çirkin kişi, aynanın arkasını ister; çünkü
aynanın yüzü gammazdır, gördüğünü söyler. Yüzü güzel olan,
yüzlerce canla aynanın yüzünü ister, çünkü aynanın yüzü,
onun yüzünü gösterir. Mısır Yusuf’unun bir dostu vardı.
Yolculuktan geldi. Yusuf, bana ne armağan getirdin dedi. O
adam, sende olmayan nedir ki neye ihtiyacın var senin?
Senden daha güzel kimse yok; bu yüzden sana bir ayna
getirdim, her zaman ona bakar, kendi yüzünü görürsün dedi.
Nedir ki Hak Teâlâ’da olmasın, neye ihtiyacı var onun? Hak
Teâlâ huzuruna rûşen bir gönül götürmek gerek ki insan o
gönülle kendini görsün. “Gerçekten de Hak Teâlâ, sizin
şekillerinize, yaptığınız işlere değil, gönüllerinize bakar.”
(Fasıl 49)
HERŞEYİ, ARAMADIKÇA
BULAMAZSIN; FAKAT BU DOST
BAŞKA; BUNU BULMADAN
ARAYAMAZSIN
İnsanın araması, şudur; insan bulamadığı şeyi arar, gece
gündüz onu araştırır durur. Fakat bulduğunu, maksadına
erdiği hâlde arayıp istemesi, şaşılacak bir şeydir. Bu çeşit
arayış, insanın aklına sığmaz; insan bunu düşünemez bile.
Çünkü insanın arayışı, bulmadığını elde etmek içindir.
Bulduğunu arayıp isteyiş, Hak Teâlâ’nın arayıp istemesidir.
Çünkü Hak Teâlâ, her şeyi bulmuştur; her şey onun
kudretindedir, “Ol der, olur.” Bulandır, yüceler yücesidir.
Bulan ona derler ki her şeyi bulmuştur. Bununla beraber Hak
Teâlâ, “Odur isteyen, odur üst olan” dediği gibi isteyendir de.
Bu sözden maksat şudur öyleyse: Ey insan, sen, şu sonradan
meydana gelen isteklere düşmüşsün ya, bu isteklere düşüş,
insanlık huyudur. Fakat böylece de maksattan uzaksın sen.
İsteğin, Hak Teâlâ isteğinde yok oldu mu, Hak Teâlâ’nın
isteği kavrar, kaplar seni; o zaman Hak Teâlâ isteğiyle isteyen
bir hâle gelirsin. (Fasıl 50)
ENE’L-HAK SÖZÜ
Bir âlem var ki orda ikilik yoktur, o âlem birliktir. İnsan
oraya vardı mı dostluktan da düşmanlıktan da çıkar. Çünkü
oraya ikilik sığmaz. İnsanın oraya varınca ikilikten çıkması;
önceden bulunduğu ikilik âlemi, yani aşk âlemi, dostluk
âlemi, şimdi göçtüğü bu âleme göre aşağıda olmasındandır.
Bu yüzden o âlemi istemez artık; o âleme düşman kesilir.
Hani Mansur, Hak Teâlâ’ya aşkı son haddine varınca kendine
düşman kesildi, kendini yok etti gitti. “Ene’l-Hak” dedi; yani
“Ben fâni oldum, Hak Teâlâ kaldı”. Bu söz, tevazunun son
haddi, kulluğun nihayetidir. Yani ancak O vardır. Dava ve
tekebbür ona derler ki; “sen Huda’sın, ben kulum dersin” de
kendi varlığını da ortaya korsun; bu ikiliktir. “Hüve’l-
Hak/O’dur Huda” dersen gene ikilik vardır bu sözde; çünkü
ene/ben olmadıkça Hüve/O’nun olmasına imkân yoktur. Şu
hâlde Ene’l-Hak sözünü Hak Teâlâ söyledi; çünkü ondan
başka bir varlık kalmamıştı; Mansur fâni olmuştu; o söz, Hak
Teâlâ’nın sözüydü. (Âlem-i hayal) Hayal âlemi, (âlem-i
musavverât) suretler ve (âlem-i mahsûsât) duyular âlemine
göre daha geniştir. Çünkü bütün düşünülen şeyler, hayalden
doğar. Fakat hayal âlemi de hayalin kendisinden var olduğu
âleme göre dardır. Sözle bu kadar anlaşılır; yoksa hakikat-ı
mananın sözle anlatılmasına imkân yoktur; o sözle
anlaşılmaz. (Fasıl 51)
“HAYIR” SÖYLE, GÜLİSTANLIKTA
YAŞA
Bir kimse bir kimse hakkında iyi söylerse o hayır ve o
iyilik, kendisinedir, gerçekte kendisini övüyor demektir. Bu,
şuna benzer: Birisi, evinin çevresine güller, fesleğenler eker;
evinin bahçesini güllük gülistanlık yapar. Ne vakit bakarsa
gül görür, fesleğen görür, boyuna cennettedir. İnsan,
insanların hayrını söylemeyi huy edinirse birisinin hakkında
hayırlı sözler söylemeye koyulur; o da onun sevgilisi olur;
onu andı mı sevgilisini anmış olur. Sevgiliyi anış güldür, gül
bahçesidir, güzel kokudur, esenliktir. Fakat birisinin
kötülüğünü söylerse onun nefretini kazanır; o adam da onu
andı mı hayali gözünün önüne geldi mi yılan, akrep görmüşe
yahut diken, çöplük görmüşe döner. Mademki gece gündüz,
güller, gül bahçeleri, İrem bağları görebilirsin, elindedir bu;
peki, ne diye dikenliklerde, yılanların bulunduğu yerlerde
gezer dolaşırsın? Herkesi sev de boyuna güllükte gülistanlıkta
yaşa. Herkesi düşman bilirsen düşmanların hayalleri gelir
gözünün önüne; gece gündüz dikenliklerde, yılanların
bulunduğu yerlerde gezip dolaşırsın âdeta. Veliler, herkesi
severler, iyi görürler ya; bunu başkaları için yapmazlar,
kendileri için yaparlar ve kötü, tiksinilen bir hayal görmemek
isterler. Mademki şu dünya da insanları anmaktan, hayallerini
görmekten kaçınmaya imkân yok; nefret edilen bir kötülük,
yollarını kesmesin diye anışlarının da hatırlayışlarının da hep
sevimli, hep güzel olmasına çalışırlar. Demek ki halka ne
yapıyorsan, halkı nasıl hayırla, şerle anıyorsan hepsi de dönüp
sana geliyor. Hak Teâlâ bunun için; “Kim bir iyilik ederse
kendi lehinedir; kim kötülük ederse kendi aleyhinedir”[56]
buyurur. Ve “Kim ki zerre miktarı hayır yaparsa karşılığını
görür; kim de zerre miktarı şer yaparsa karşılığını görür”[57]
buyurur. (Fasıl 54)
[56]. Fussilet Suresi, 41:46.
[57]. Zilzal Suresi,99:7-8.
ALLAH’IN HALİFESİ
Hak Teâlâ “Ben yeryüzünde bir halife yaratacağım, dedi.
Onlar: ‘Bizler hamdinle seni tespih ve seni takdis edip
dururken, yeryüzünde fesat çıkaracak, orada kan dökecek
insanı mı halife kılıyorsun?’ dediler.”[58] Daha Âdem
gelmemişti; melekler, önceden insanların bozgunculuk
edeceğine, kan dökeceğine nasıl hükmettiler?
Mevlana buyurdu ki:
Bu sözü iki bakımdan dediler; biri nakle öbürü akla dayanır.
Nakle dayanan şu: Melekler bir topluluğun meydana
çıkacağını, sıfatlarının şöyle olacağını Levh-i Mahfuz’da
gördüler, okudular; bu yüzden haberleri vardı. İkincisi de şu:
Melekler, akıl yoluyla topraktan yaratılan insanların, hayvan
sıfatında olacaklarını, hayvandan da bu çeşit işler meydana
geleceğini buldular. Her ne kadar onlarda mana bulunsa ve
natıkta olsalar mademki hayvanlık var insanlarda, çaresiz suç
işleyecekler, kan dökecekler. Çünkü bu, insanların huyudur.
Bir başka tarife de başka bir mana beyan buyururlar. Bunlar
derler ki: Melekler, tüm akıldır, salt hayırdır. Onların bir işte
ihtiyarları, istekleri hiç yoktur. Mesela, sen uykuda bir iş
yapsan onu ihtiyarınla dileyerek isteyerek yapmazsın; bu
yüzden de sorumlu olamazsın, kınanamazsın. Rüyada küfre
dair bir söz söylesen, Hak Teâlâ birdir desen yahut zina etsen
sana bir şey denemez. Melekler, uyanıkken bu hâldedir.
İnsanların hâli, bunun tersinedir; onların ihtiyarları/dilekleri,
istekleri, tamahları, hevesleri vardır. Kendileri için her şeyi
isterler; her şey kendilerinin olsun diye kan dökmek de
isterler ki bu, hayvan huyudur. Demek ki meleklerin hâli,
insanların hâline zıttır.
Bu yolla insanların hâllerinden haber verebilirler; orda söz
de yoktur, dil de fakat böyle demeleri, yani hem söz
söylememeleri hem de söylemeleri şuna benzer: Hani şair,
“havuz doldum dedi” der ya; havuz söz söylemiyor amma
anlamı şu: Eğer dili olsaydı böyle derdi. Şimdi her meleğin
içinde bir levh vardır; o levhe bakar da gücü yettiği kadar
dünya hâllerini, dünyada olacak şeyleri önceden okur. Vakti
geldi de o okuduğu, bildiği şey oldu mu Hak Teâlâ’ya itikadı,
sevgisi, mestliği artar; Hak Teâlâ’nın azametine, gizli şeyleri
bilişine şaşırır kalır. Bu sevginin, inancın, şaşmanın çoğalması
da onun sessiz sözsüz tespihidir. Hani bir mimar, kalfasına
haber verir de şu yapılmakta olan saraya bu kadar tahta, bu
kadar kerpiç, bu kadar taş, bu kadar saman gidecek der ya;
derken saray tamamlanır; mimarın dediği kadar da harç
harcanır; hem de eksiksiz artıksız; bu hâl karşısında mimarın
bilgisine kalfanın inancı artar. Onların hâlleri de işte buna
benzer. (Fasıl 54)
[58]. “Hatırla ki Rabb’in meleklere: Ben yeryüzünde bir
halife yaratacağım, dedi. Onlar: ‘Bizler hamdinle seni tespih
ve seni takdis edip dururken, yeryüzünde fesat çıkaracak,
orada kan dökecek insanı mı halife kılıyorsun?’ dediler. Allah
da onlara: Sizin bilemeyeceğinizi herhalde ben bilirim, dedi.”
Bakara Suresi, 2:30.
SEN OLMASAYDIN, SEN OLMASAYDIN
FELEKLERİ YARATMAZDIM
Birisi; Hak Teâlâ Hz. Mustafa (a.s.m.) hakkında; “Sen
olmasaydın, sen olmasaydın felekleri yaratmazdım” dedi; bu
azametle beraber Hz. Mustafa (a.s.m.) “Ne olaydı
Muhammed’in Rabbi Muhammed’i yaratmasaydı” dedi, bu
nasıl olur? Diye sordu.
Şeyh buyurdu ki:
Bu söz örnekle vuzuha kavuşur, buna bir örnek getirelim de
anlayın. Köyün birinde bir adam vardı. Bir kadını sevdi.
İkisinin de evi otağı birbirine yakındı. Bunlar beraberce
yaşamaya, beraberce günler geçirip ömür sürmeye başladılar.
Bunların yaşayışları bile birbirindendi. Balık gibi; balık da
suyla yaşar. Yıllarca bir aradaydılar. Derken Hak Teâlâ, onlara
zenginlik verdi. Onlara koyunlar, öküzler, atlar, mal mülk,
altın, uşak nasip etti. Malın mülkün, adamın çokluğundan
şehre taşındılar, orda yerleştiler. İkisi de padişahlara layık
birer büyük konak aldılar ve adamlarını o saraya
yerleştirdiler. Biri bir tarafa düştü, öbürü başka bir tarafa.
Durum böyle olunca o yaşayışı, o zevki sürdüremediler.
Gönülleri yanmadaydı. Gizli gizli feryatlar ediyorlardı amma
hâllerini dile getirmelerine de imkân yoktu. Sonunda bu
ayrılık ateşi onları tümden yaktı. Yanış da son hadde erişince
duanın kabul edileceği yere varmış oldular. Artan koyunları,
azalmaya başladı. Yavaş yavaş ilk hâllerine döndüler. Uzun
bir ayrılıktan sonra gene o köyde bir araya geldiler. Yiyip
içmeye, ayrılık acısını da anarak koşuşup hasret gidermeye
başladılar. Şimdi Muhammed (a.s.m.) de “Ne olaydı
Muhammed’in Rabbi Muhammed’i yaratmasaydı” dedi ya;
can-ı Muhammed (a.s.m.), yapa yalnız âlem-i kudsde, Hak
Teâlâ ile buluşmuştu.
Nevş ü nema buluyor, balıklar gibi rahmet deryasına
dalıyordu. Bu âlemde peygamberlik ve halka rehberlik
makamına ve padişahlık azametine malik şöhret ve sahabet
içinde idi. Fakat önceki zevk âlemine döndükçe “keşke,
peygamber olmasaydım, keşke bu âleme gelmeseydim”
diyordu. Çünkü o visal-i mutlaka nispetle bunların hepsi de
yüktür, azaptır, zahmettir. Bütün şu ibadetler, çabalar,
kulluklar, Hak Teâlâ yüceliğine karşı şuna benzer: Birisi gelir,
sana karşı eğilir, yere baş kor, kalkar, gider. Eğer hizmet-i
Hak’ta daima başını yere koysan, bir defa başını yere koymuş
gibi olursun. Çünkü Hak Teâlâ’nın hakkı daha da çoktur;
onun lütfu, sana senin varlığından da öncedir. Seni nerelerden
çıkardı da getirdi, var etti, kulluğa ve hizmete istidat verdi
sana da onun kulluğuna dair laf ediyorsun. Bu kulluklar, bu
ibadetler şuna benzer: Tahtadan, yünden insancıklar,
hayvancıklar yaparsın da ondan sonra Hak Teâlâ’ya, bana
buncağızlar hoş geldi; hoş geldi amma can bağışlamak senin
işin dersin; can bağışlarsan ibadetlerimi diriltmiş olursun;
bağışlamazsan da ferman senindir. (Fasıl 54)
GÖNÜL AĞI, HAK SEVGİSİ
Gönül aziz bir şeydir, bir tuzağa (ağ) benzer. Avlamak için
tuzağın sağlam olması gerekir. Gönlü, hatırı hoş olmayan,
yırtılmış ağa benzer; bir işe yaramaz. Birisinin hakkında
beslenen dostluk da düşmanlık da aşırı olmamalıdır. Bunların
ikisinden de ağ yırtılır; vasat olmak gerek. Aşırı olmaması
gerek dediğimiz bu dostluk, Hak Teâlâ dışındakiler için
geçerlidir. Hak Teâlâ hakkında aşırılık düşünülemez bile.
Sevgi ne kadar ileri olursa o kadar iyidir. Hak Teâlâ’dan
başkasına beslenen sevgi aşırı olursa... Halk feleğe
kapılmıştır, feleğin çarkıysa boyuna döner; halkın hâli de
hâlden hâle döner durur. Birisi aşırı sevildi mi o kişinin
boyuna saadeti ve azameti arzu olunur. Buna imkân yoktur.
Bu bakımdan adamın hatırı darmadağın olur, canı sıkılır.
Düşmanlık da aşırı olursa adam, düşmanının hep zelil
olmasını ister. Oysaki feleğin çarkı döner, onun ahvali de kimi
vakit aziz olur, kimi vakit zelil. Boyuna zelil olması da
mümkün değildir; bu yüzden gene canı sıkılır. Fakat Hak
Teâlâ sevgisi, bütün âlemde, Mecusî’de, Yahudi’de,
Hıristiyanlarda, bütün var olanlarda gizlidir. Kendisini var
edeni sevmeyen kim vardır ki? Sevgi onda gizlidir amma
engeller onu göstermez. Engeller kalktı mı o sevgi de
görünür. Mevcudat ne demek? Adem bile kendisini varlık
âlemine getirir umuduyla coşup köpürmededir. Ademler bir
mansıb elde etmek ümidiyle padişahın huzurunda saf tutmuş
dört kişi gibidirler. Her biri, ötekinden çekinmededir çünkü
onun ümidi, öbürünün ümidini münafidir. Evet,
ademler/yokluklar da var olmak umuduyla safa dizilmişlerdir;
her biri, beni var et demede, Hak Teâlâ’nın önce kendisini var
etmesini dilemededir de birbirlerinden utanırlar âdeta. Şimdi
ademler/yokluklar böyle olunca var olanlar nasıl olurlar?
“Hiçbir şey yoktur ki O’na hamd ederek onu tespih
etmesin.”[59] Buna şaşılmaz. (Fasıl 55)
[59]. İsra Suresi, 17:44.
SEVGİ TERAZİYE SIĞMAZ
“Hz. Ebu Bekir, çok namaz kıldığından, çok oruç
tuttuğundan, çok sadaka verdiğinden üstünlüğe ulaştırılmadı;
kalbinde karar kılan şey sebebiyle üstün oldu.” Hz. Mevlana
buyuruyor ki: Hz. Ebu Bekir’in (r.a.) başkalarından üstün
oluşu, çok namaz kıldığından, çok oruç tuttuğundan değil;
ona Hak Teâlâ lütfetmiş de o yüzden; o da muhabbettir
sevgidir. Kıyamette namazları, oruçları, sadakaları teraziye
korlar. Fakat sevgiyi muhabbeti getirdiler mi teraziye sığmaz.
Demek ki temel, sevgidir. Onu iste onu çoğalt. “Hareketlerde
bereketler vardır.” Yolculuğu arttırmazsan sermaye elden
çıkar. Yerden de aşağı değilsin ya. Yeri bellerler, aktarırlar, bir
başka renge sokarlar; bitkiler bitirir. Kendi hâline bıraktılar
mı katılaşır gider. Kendinde bir istek, bir dilek gördün mü,
gel, git: bu gitmenin ne faydası var deme. Sen git, fayda da
görünür elbet. İnsanın dükkâna gitmesindeki fayda, ihtiyacını
bildirmeden başka bir şey değildir. Hak Teâlâ, evde otursa da
adamın rızkını verir derler ya, bu aldırmamak davasına
girişmektir. Rızk, tepeden inmez ya. Çocuk ağlar da anası,
ona süt verir. “Bu ağlamamda ne fayda var” düşüncesine
kapılsa “ağlamak süt vermeye neden sebep olsun”
kuruntusuna düşse sütten kalır. Şimdi görüyoruz ya, çocuğa,
ağladığı için süt verilmektedir. Birisi, “bir beyin, bir emirin
önünde eğiliyorum, secdeye kapanıyorum, ne fayda var
bunda” düşüncesine dalabilir. Fakat hizmet ediyorsun, diz
çöküyorsun ya; sonunda o bey sana acıyor, bir parçacık
ekmek veriyor. Beyden sana acıyan, beyin derisi, eti değildir.
Bey öldükten sonra da uykuda, dalgınlıkta da bu deri, bu
kemik yerindedir. Fakat o vakit, emirin huzurundaki hizmet
zayi olup gitmiştir. Anladık ya, o beydeki acıyış göze
görünmüyor. Mademki deride, kemikte bulunan
görmediğimiz bir şeye hizmet ediyoruz; deriden, kemikten
başka bir şeyin de bulunması mümkün. Deride, kemikte gizli
bir şey olmasaydı, Ebu Cehil’le Muhammed (a.s.m.) bir
olurdu, aralarında bir fark kalmazdı. Şu kulak, ister sağırın
olsun, ister duyanın, görünüşte birdir; arada bir fark yoktur. O
da kulak, bu da; fakat duyanın kulağında bir duyan var; o
gizli, o görünmüyor; demek ki temel, Hak Teâlâ’nın lütfudur.
(Fasıl 59)
SÖZÜN HAYIRLISI
“Sözün hayırlısı, az olanı ve yol gösterenidir.” Sözlerin
alâsı, çok olanı değil, muhtasar olanıdır. “Kul huvallah” (De
ki; Allah birdir)[60] pek azdır görünüşte; Bakara Suresi ise
hayli uzundur. Fakat meram anlatma bakımından “Kul
huvallah”, Bakara’ya göre rüçhanı vardır. Nuh (a.s.), bin yıl
insanları imana çağırdı, kırk kişi iman etti. Mustafa’nın
(a.s.m.) davet süresinin ne kadar olduğu meydandadır fakat
bunca iklimler inandı ona; dininden bunca veliler, bunca
evtad/yeryüzü direkleri geldi. Demek ki itibar, azlığa çokluğa
değil; maksat meramı anlatmaktır. Kimi kişinin az sözü, çok
sözden daha faydalı olur. Hani fırının ateşi pek çok, pek çetin
olursa ondan faydalanamazsın, onun yanına bile
yaklaşamazsın; oysaki zayıf bir mumdan faydalanırsın.
Demek ki maksat faydadır. Bir de kimi insanlara sözü
duymak yerine görmeleri faydalı olur. Onlara bu görmek
fayda verir ve kâfi gelir. Duyarlarsa söz onlara zarar verir.
Bir şeyh, bir zat-ı şerifi görmek için Tebriz’e geldi. Şeyhin
zaviyesine varınca “geri dön, senin için faydalı budur” diye
bir ses duydu; ses “buraya ulaştın ya, şeyhi görürsen sana
ziyan gelir” diyordu. Az, fakat faydalı söz, şuna benzer:
Yanmış bir mum, yanmamış bir mumu öper gider; o muma
zaten bu yeter, maksadına erişir. Peygamber, o görünen şekil
değildir ki onun şekli, bedeni bindiği attır. Peygamber, aşktır,
sevgidir; o ise daima bakidir. Hani Salih’in devesi gibi,
görünüşte devedir, fakat o aşk ve muhabbetin muhbiridir. O
aşk ise ebedidir. (Fasıl 62)
[60]. İhlas Suresi, 112:1.
“ÂDEM’İ KENDİ SURETİ GİBİ
YARATTI.”
“Allah Âdem’i kendi sureti yani sıfatı üzere yarattı.”
İnsanları hepsi de mazhar aramadadır. Çok kadın vardır ki
örtülüdür ama kendilerinin taliplerini tecrübe için yüzlerini
açarlar. Nitekim senin kesiyor mu diye usturayı denediğin
gibi. Âşık, sevgilisine, uyumadım, yemedim, böyle oldum,
şöyle oldum sensiz der; anlamı şudur: Sen mazhar istiyorsun,
kendini gösterecek bir can arıyorsun; kendini satacağın,
güzelliğini göstereceğin mazhar benim demektir. Bilginler,
hüner sahipleri de hep mazhar aramadadır. “Bir gizli
defineydim, bilinmeyi muhabbet ettim.” Allah Âdem’i kendi
sureti yani sıfatı üzere yarattı.” Onun ahkâmı bütün
mahlûkata zahir olur, çünkü her şey, Hak Teâlâ gölgesidir.
Gölge de gölgenin sahibine benzer. İnsan, beş parmağını açsa
gölgede açar; eğilse gölgede eğilir; doğrulsa düz dursa
gölgede doğrulur, düz durur. Demek ki halk, bir isteneni, bir
sevileni arıyor; herkes, onu sevsin, ona ram olsun;
düşmanlarına düşman, dostlarına dost kesilsin diyor. Bütün
bunlar; Hak Teâlâ’nın ahkâmıdır; Hak Teâlâ’nın sıfatlarıdır,
hepsi de gölgeyle görünmededir. Ancak şu var ki gölgemizin
bizden haberi yok, fakat biz onu biliyoruz. Hak Teâlâ
bilgisine göre bizim bu bilmemiz de bilgisizliğin ta kendisidir.
İnsanda bulunan şeylerin hepsi de gölgede görünmez; ancak
bazı şeyler görünür. Demek ki Hak Teâlâ’nın bütün sıfatları,
şu bizim gölgemizde, gölgeden ibaret olan varlığımızda
görünmüyor, bazısı görünüyor. “Size ilimden pek azı
verilmiştir”[61] (Fasıl 66)
[61]. İsra Suresi, 17:85.
BEDEN BİLGİSİ-DİN BİLGİSİ
Dünyada tahsille, öğrenmekle elde edilen her ilim, “ilm-i
ebdan/bedenler ilmi”dir. Ölümden sonra hâsıl olan ilim ise
“ilm-i edyan/dinler ilmi”dir. Ene’l-Hak ilmini bilmek ilm-i
ebdandır ve Ene’l-Hak olmak ilm-i edyandır. Mum ışığını,
ateşi görmek ilm-i ebdandır; ateşte yanmak, mum ışığında
yanıp erimek ilm-i edyandır. Görülen her şey ilm-i edyandır;
bilgiyle ilgili olan, bilinen her şey ilm-i ebdandır. Gerçek;
görüştür, görmektir. Bundan öte bütün ilimler, hayal ilmidir.
Mesela bir mühendis düşünür, bir medrese kurmayı hayalinde
canlandırır. Bu, bir düşüncedir; doğrudur da; fakat hayaldir.
Medreseyi kurduğu, yaptığı zaman gerçek olur. Şimdi
hayalden hayale de farklar var. Ebu Bekir’in (r.a.), Ömer’in
(r.a.), Osman’ın (r.a.), Ali’nin (r.a.) hayali, sahabenin
hayalinden üstündür. Hayalden hayale çok fark var. Bilen bir
mühendis, bir ev kurma hayaline düşer; mühendis olmayan da
hayal eder; arada büyük bir fark var; çünkü mühendisin
hayali, gerçeğe daha yakındır. Bu yanda hayalden hayale çok
büyük fark var; o yanda da hakikat âleminde, müşahede
âleminde, müşahededen müşahedeye ila nihaye farklar vardır.
Zulümattan yedi yüz perde, nurdan yedi yüz perde vardır diye
söyledikleri şey, hayal âleminden olan her şey, karanlık
perdesidir; gerçekler âleminden olan her şey, ışık perdesidir.
Fakat hayal olan karanlık perdeleri arasında fark olmadığı
gibi pek de latif olduklarından o perdeler gözle de görünmez.
Müşahedede müşahedeye bu kadar büyük, bu kadar derin fark
varken âlem-i hakikide de o farkı anlamaya imkân yoktur.
(Fasıl 67)
ÖFKE VE KİN
İsa’ya (a.s.); “Dünya ve ahirette de en büyük ve en güç şey
nedir?” soruldu. “Allah’ın gazabı” dedi. “Bundan neyle
kurtulunur” dediler. “Öfkeni ve kinini yenmekle.” dedi Bunun
yolu; nefis şikâyet etmek istedi mi tersini yapmalı, şükretmeli,
şükrü o kadar artırmalı ki içinde düştüğü derde bir sevgi hâsıl
oluncaya kadar devam etmelidir. Çünkü yalancıktan
şükretmek, Hak Teâlâ’dan sevgi/muhabbet dilemektir.
Sultanü’l-Ulema (k.s.), “Halktan şikâyet, Halık’tan şikâyettir”
buyurdu. Gene buyurdu ki: “Sana yapılan düşmanlık,
beslenen kin, nefret, ateş gibi gizlidir. Bir kıvılcım gördün
mü, söndür onu da geldiği yere ademe gitsin. Fakat o
kıvılcıma bir cevapla bir mücazat lafzı ile yardım edersen
geçecek bir yol bulur; ademden tekrar tekrar gelir, bu kez onu
ademe göndermek güçleşir. “Sen, kötülüğü en güzel bir
şekilde def et”[62] de iki şekilde düşmanı kahret gitsin. Biri şu:
Düşman, düşman olanın eti, derisi değildir, ondaki aşağılık
düşüncedir. Kesret-i şükür ile kötülük, senden uzaklaşıp
gittiği gibi kesin olarak ondan da uzaklaşır gider; bir de
“İnsan, ihsanın kölesidir”. İnsanın huyu budur. Hani çocuklar,
birisine bir ad takarlar ya; bu adam, çocuklara sövdükçe
çocuklar, sözümüz dokundu diye bu işte daha da ileri giderler.
Yok, hâlinde bir değişiklik görmezler, sözlerinin faydasız
olduğunu görürlerse bu işe meyilleri kalmaz.
İkincisi de şudur: Bu bağışlama huyu, sende zahir olduğu
vakit, anlaşılır ki onun yaptığı, dediği yalandır, zarar vericidir;
o sen nasılsan seni öyle görmemiştir; artık belli olur ki kötü
kişi odur, sen değilsin. Düşmanı da yalancılığının açığa
çıkmasından fazla utandıracak hiçbir şey yoktur. Demek ki
ona teşekkür etmekle, onu övmekle âdeta onu zehirlemedesin.
Çünkü o, sende kusuru, noksanı açıklıyor; sense kendi
olgunluğunu açıkladın; Hak Teâlâ sevgilisi olduğunu
bildirdin. “O takva sahipleri ki bollukta da darlıkta da Allah
için harcarlar; öfkelerini yutarlar ve insanları affederler. Allah
da güzel davranışta bulunanları sever.”[63] Hak Teâlâ sevgilisi
de noksanlı ve kusurlu olamaz. Öylesine methet ki onu
dostları, “galiba bizim ile nifak üzere olmalıdır ki onun ile bu
derece müttefiktir” desinler.
Devlet sahibi bile olsalar yumuşaklıkla yol
bıyıklarını;
Yiğit bile olsalar hilimle kır boyunlarını.
Hak Teâlâ bunda başarı versin bize. (Fasıl 69)
[62]. Mü’minun Suresi, 23:96.
[63]. Al-i İmran Suresi, 3:34.
SAĞLIK VE MAL PERDESİ
Kulla Hak Teâlâ arasında ancak şu iki şey perdedir. Diğer
perdelerin hepsi de bu ikisinden meydana gelir: o da sağlık ve
maldır. Bedeni sıhhat içinde olan kişi; “Hak Teâlâ nerede der,
görmüyorum ki O’nu”. Fakat bir ağrıya, bir sızıya uğradı,
hastalandı mı “Ya Allah, ya Allah” demeye koyulur; Hak
Teâlâ ile sırdaş olur, söyleşir. Gördün ya, demek ki sağlık,
perdedir ona; Hak Teâlâ, o derdin altında gizliymiş. İnsanın
malı mülkü oldukça dileklerinin sebeplerini hazırlar; gece
gündüz onunla oyalanır. Yoksullaşmaya başladı mı nefis de
zayıflar; Hak Teâlâ etrafında dolaşmaya başlar.
Seni bana zillet ve fakr, eli boş oluş lütfetti;
Senin zelil kılışına, senin eli boş bir hâle getirişine
kulum-köleyim ben.
Hak Teâlâ Firavuna dört yüz yıl ömür verdi; saltanat,
padişahlık ihsan etti, ona dilediğini verdi. Bütün bunlar
perdeydi; onu, bunlarla huzurundan uzak tutuyordu. Bir gün
bile, Hak Teâlâ’yı belki anar diye ona, bir muratsızlık, bir baş
ağrısı vermedi. Dileğinle oyalan, bizi anma, gecen hoş olsun
dedi.
Mülkten geldi Süleyman’a gınâ
Hazret-i Eyyüb’e az geldi bela. (Fasıl 70)
PERDELER
İnsanın nefsinde bir şer vardır ki hayvanlarda, canavarlarda
bile yoktur derler. Bu söz, insan onlardan beterdir demek
değildir. Şu yüzden söylenmiştir bu söz: İnsanda gizli bir
öz/gevher-i hafi var ya; ona karşılık bu kötü huy, nefsin şu
kötülüğü, şu fenalıklar, o öze perde olmuştur. İnci mücevher,
ne kadar değerli, ne kadar büyük, ne kadar yüce olursa
perdesi de o kadar büyük olur. Demek ki kötülük, kötü huylar,
o öze, o inciye bir perde oluyor. Bu perde de ancak çok
çalışmayla mücahadât-ı kesire ile kalkıyor.
Çalışmalar/mücahedat çeşit çeşittir. Çalışmaların en yücesi,
Hak Teâlâ’ya yönelmiş, bu âlemden yüz çevirmiş dostlarla
birlikte olmaktır. Temiz dostlarla yâran-ı salihle düşüp
kalkmaktan daha çetin hiçbir mücahede yoktur. Çünkü onları
görmek, nefsi, bedeni eritip yok etmektir. Hani derler ya;
yılan, kırk yıl insan görmese ejderha olur; bu söz, kendindeki
kötülüğü, kendindeki uğursuzluğu yakıp eritecek bir kimseyi
görmezse demektir. Nereye büyük kilit takarlarsa orda
değerli, ağır bir şey var demektir. İşte şimdilik nerde büyük
bir perde varsa orda daha iyi bir inci var demektir. Definenin
üstünde kötü yılan var amma yılanın çirkinliğine bakma,
definedeki değerli şeyleri gör. (Fasıl 71)
KEMAL
Kemalin ulaşmanın neticesi, herkesin o insana
meyletmesidir. İnsan, sürekli kemale ulaşmaya çalışmalı,
noksanlaşmaya değil. Hak Teâlâ’nın kemali, bütün varlıkların
kemalidir. Hak Teâlâ hakkında nâkısayı caiz görmek, dünyada
olup biten şeyleri, hatta kâinatı yok saymaktır. Hak Teâlâ’nın
yokluğunu caiz bilmek, âlemi yok bilmektir. Sen Hak Teâlâ’yı
düşünüyorsun, onun keyfiyetini, sınırını bilmek, ölçmek
istiyorsun da tadın tuzun kalmıyor. Demek ki sen, Hak
Teâlâ’nın keyfiyetini düşünüyorsun. Hak Teâlâ’nın işlerine
dalıyorsun; Hak Teâlâ’yı düşünüyorsun. Bilmiyorsun ki bu
yolda bir mesafe elde edilmez; o düşünce, o hayal, asla Hak
Teâlâ olamaz. Yani; “sen, bize âşık ol, bizi iste; hayali,
düşünceye dalmayı, sınırını, nasıllığını, şöyle yahut böyle
olduğunu düşünmeyi bırak da kemal elde et.”
Hak Teâlâ, doğruyu daha iyi bilir; dönüp varılacak yer,
Hakk’ın huzurudur. Hamd, tek olan Hak Teâlâ’ya; rahmet,
kendisinden sonra peygamber gelmeyecek olan Resulü’ne
olsun. (Fasıl 72)
İNSAN KABI
İnsan ağaçtan yahut sırçadan yapılmış bir kaba benzer.
Dışını yıkamak gerek ama daha da gerekli bir şey içini
yıkamaktır. Dışını yıkamak farz ama içini yıkamak daha çok
farzdır. Çünkü Hak şarabı, ancak temiz kaba dökülür. Şimdi
kabı yıkamayı buyurdu ya, içinin yıkanması gerek; çünkü
dışındaki değil, içindeki içilir. Kim nefsi öldü de kötü
huylardan arındıysa Hakk’a ulaşır derler; hâşâ; Hak Teâlâ’ya
değil, Hak Teâlâ yoluna ulaşır. Hak Teâlâ’ya değil, Hak Teâlâ
yoluna ulaştığı anlaşıldı ya; böyle olmazsa zaten o; noksan
sıfatlardan münezzeh olan Hak Teâlâ’nın yolundan azmış
olur. “Kendinizi, kendi ellerinizle tehlikeye atmayın”
buyrulmuştur. İnsanlar, buradaki tehlikeyi, uyduğun mürşitten
başkalarının sözlerini dinlemek sanırlar; hatta apaçık söz bile
olsa mürşidinin sözünden başkalarının sözünü dinlemekten
geçmezsen tehlikeye düşersin derler. Hâlbuki boş vesveseyle
oyalanmak, daha da zelil eder insanı, daha da kötüdür, daha
da boş.
Bilgi, cömertlik miktarıncadır. Kim daha fazla cömertse
daha çok ariftir. Söz, can kokusudur. Bir adam, doğru söz
söylese bile canında eğrilik varsa sözünden eğrilik kokusu
gelir. Bir adam, eğri söylese bile içinde ruhunda doğruluk
varsa sözünden doğruluk kokusu gelir. Sözden geçmişse
sözünden, söz söylemeyiş, sözden geçiş kokusu duyulur.
(Fasıl 72)
YAPTIKLARINIZIN KARŞILIĞI
Birisi, “ibadetlerin faydası neden burada görülmüyor” diye
sordu.
Mevlana buyurdu ki:
Yaptığınız işlerin hepsinin de karşılığı var. Fakat bazı
hikmetler sebebiyledir ki onu burada göstermezler, burada
vermezler. Hani baba, kızına çeyiz hazırlar; hazırladığını
korur gözetir; ona vermez. Evde kızını eski elbiselerle
gezdirir; çeyiziyse gelin olacağı güne saklar; çünkü o gün,
mahşer günüdür. Sonra gene oğlu kazanır, kazancını babaya
verir. Baba, onu toplamaya bakar. Oğulları toplanıp
babalarından isteseler bile baba, vakti gelmedi der; sabredin;
verirsem harcarsınız der. Çünkü baba da kazanmıştı. Eline
vermişlerdi. Aldandı, yok etti kazancını, kendini de yok etti
gitti. Çokları da bu yoldan zarar gördüler. Şimdi Hak Teâlâ,
sizin faydanız için yaptıklarınızın karşılığını size vermez;
aldanıp telef etmemenizi, tembelleşip işten kalmamanızı ister.
(Fasıl 73)
HERKES BİR ŞEY SEVER
Kur’an’ı çok tefsir ettiler amma az kişi Kur’an’daki
maksadı tefsir edebildi. “İman edenler...”‘i herkes “iman” ile
tefsir etmiştir, Mustafa’nın (a.s.m.) imanı, onun maksadı gizli.
“Ve iyi amel ve harekette bulunanlar...”ı gene herkes, kendi
ameli ile tefsir etmiştir, Peygamber’in amelini tefsir nerde?
“Onların Rableri katında ecirleri vardır...”ı Gene herkes
vehminin gereği ecri tefsir etmiştir; Mustafa’nın (a.s.m.)
ecrindeki maksat hani? Bütün âlem şiirler okur, can der, dost
der, herkes âşıktır; fakat âşığın şerefi, maşukun şerefi kadar
olur.
Halk, sevgide çeşit çeşittir; herkes bir şey sever;
Onların en şereflisi maşuku kendisine ziyade
meşakkat verenidir.
Sivrisinekten file varıncaya kadar her birinin bir dileği her
birinin bir matlubu, bir maşuku vardır. Köpeğin zelilliği, talip
olduğu gıdanın necasetliğindendir. Nebi ve velilerin şerefi ise
dilediklerinin yüceliğindendir. Aşksız bir canlı olamaz,
mümkünü yoktur. Nitekim Sadr-ı İslam buyurmuştur. “Kim
ben âşık değilim, hiçbir şeyi sevmiyorum derse kalkın da
burnunu kesin o herifin, kulaklarını kesin gözlerini oyun.
Bağırdı mı da deyin ki: Sevgiliden bunu istiyoruz, onun
ayrılığıyla ağlayıp bağırmak gerek.” Ambardan bir avuç yeter,
kitaptan bir yaprak... Geri kalanını buna kıyasla.
“Şükrederseniz elbette nimetinizi artırırım”[64] Yani, eğer
iştahınızda kuvvet görürsem arttırırım; çünkü bu nimetin
şükrü, iştahtan başka bir şey değildir. O hizmet, iştahı ortaya
koymaktır, iştahı göstermektir; iştah kuvveti yokken iştahı
arttırmak değildir. İştaha kuvveti olmaksızın nimetin
ziyadeliği melal verir.
Nihayet ben miskin, cümleden haricim, kimseden ariyet
kabul etmemişimdir; gönlümün söyle dediğini söylemişimdir.
(Fasıl 73)
[64]. İbrahim Suresi, 14:7.
MECÂLİS-İ SEB’A’DAN SEÇMELER
Hazırlayan: Doç. Dr. Dilâver Gürer
ÖNSÖZ
Cenab-ı Hakk’a sonsuz hamd ü senalar. O’nun sevgili
peygamberi Hz. Muhammed Mustafa’ya en güzel salât ve
selamlar.
Gönül dünyamızın en büyük mimarlarından birisi olan
Mevlana Celâleddîn-i Rûmî’nin yüzyılları aydınlatan ve
bundan sonra da aydınlatacağı muhakkak olan
şaheserlerinden birisi de Mecâlis-i Seb’a’dır. Hazretin bu
küçük hacimli eseri, isminden de anlaşılacağı üzere yedi adet
vaazından tutulan notlardan meydana getirilmiş bir
derlemedir. Bu güzel eseri önemli kılan yanlarından birisi de
hiç şüphesiz onun, daha çok coşkunluğuyla bilinen ünlü sufî
ve düşünürün camideki yönünü, “imam Mevlana”yı, “âlim
Mevlana”yı, başka bir ifadeyle “Şems öncesi Mevlana”yı
tanımamıza yardımcı olmasıdır. Aslına bakılırsa bu kitapta,
camide vaaz u nasihatte bulunan o yüce gönül adamının iç
dünyasında patlamaya hazır nasıl bir yanardağın beklediği
dikkatli okuyucuların gözlerinden kaçmayacaktır.
Bizim yaptığımız çalışma “Mecâlis-i Seb’a’dan Seçmeler”
ismini taşımaktadır. Esasen kitabın kendi hacmi küçük olduğu
için ondan seçme yapma hususunda pek fazla seçeneğimiz
olmadı. Bu yüzden biz farklı bir üslup ile bu eserin büyük bir
kısmını elinizdeki çalışmaya aktardır. Çalışmamızda
Mecâlis’in konularını ana başlıklara ayırdık. Böylece ortaya
altı adet ana başlık ve her bir başlık altında da -şiirlerin
haricinde- 51 alt başlık yani konu çıktı.
Bu konuların tercümesinde çok büyük oranda Abdülbaki
Gölpınarlı’nın yapmış olduğu “Macâlis-i Sab’a (Yedi
Meclis)” (Konya 1965) adlı tercümeden yararlandık. Ama
zaman zaman metinleri, Cevâd Selmâsî-Zâde’nin “Mektûbât
vü Mecâlis-i Seb’a” (Tahran 1384) isimli neşriyle
karşılaştırdık. Ayrıca, Gölpınarlı’nın Türkçesi üzerinde çoğu
yerde tasarrufta bulunduk. Şiirlerin tercümesinde ise daha çok
Mehmet Hulusi Karadeniz’in “Mecâlis-i Sab’a Yedi Öğüt”[65]
isimli tercümesinden istifade ettik. Bazı şiirleri kendimiz
tercüme ettiğimiz gibi, kimi zaman da M. Hulusi’nin
tercümeleri üzerinde tasarruflarda bulunduk. Ama dili biraz
ağır olmasına rağmen, çoğu yerde, mütercimin nazımlı, asıl
metinden bağımsız ama konuyu tam yansıtan ve nefis
tercümelerini aynen muhafaza ettik.
Bizden önce Mecâlis üzerinde “seçmeler” şeklinde iki adet
daha çalışma yapılmıştır. Bunlar, Abdülbâkî Gölpınarlı’nın
“Fîhi Mâ-fîh, Mektuplar ve Mecâlis-i Seb’a’dan Seçmeler”
(Ankara 1989, üçüncü baskı) ve Yakup Şafak’ın “Mevlana
Celâleddîn-i Rûmî Bütün Eserleri Seçmeler” (Konya 2004)
isimli çalışmalarıdır. Ancak her iki çalışma da hacim
bakımından çok küçük olup meclislerden sırasıyla bazı
pasajların aktarılması şeklindedir.
Maksadımız ve dileğimiz; Cenab-ı Hakk’ın rızasına ermek,
hayatı İslam’a ve insanlığa hizmet ile geçen gönül erlerine
hizmet etmek ve bütün insanlara faydalı olabilmektir. Cenab-ı
Hakk’ın çalışmamızı hayırlara vesile kılması niyazıyla…
Doç. Dr. Dilâver Gürer
Ekim 2006/Konya
[65]. Hzl. M. Doğan Bayın, İstanbul 2001.
MECÂLİS-İ SEB’A HAKKINDA
Eserin muhtevası ve üslûbu hakkında bir sonraki kısımda
yer alan A. Ögke’nin makalesinde bilgi verilmiştir. Bu
sebeple biz burada daha çok eserin yazma nüshaları, baskıları,
tercümeleri ve üzerinde yapılan çalışmalar gibi birtakım
teknik hususlarda bilgi vermeye çalışacağız.
Mecâlis-i Seb’a, Mevlana’nın, büyük ihtimalle Şems-i
Tebrîzî ile karşılaşmasından önce verdiği vaazların bir
kısmının Sultan Veled veya Çelebi Hüsameddin tarafından
not edilmesiyle bir araya getirilmiş bir eserdir. Ancak bu
derlemenin olduğu gibi bırakılmamış, daha sonra esas metne
bazı ilaveler yapılmıştır. Kitabın bazı bölümlerinde Sultan
Veled’in İbtidâ-Name adlı mesnevîsinden de beyitlere
rastlanması, bu eserin onun tarafından derlendiği veya en
azından metne yapılan ilave ve tashihlerin onun tarafından
gerçekleştirildiği ihtimalini güçlendirmektedir.[66]
Eserin en eski ve en önemli nüshası Mevlana Müzesi
Kütüphanesi’nde 79 no.lu mecmua içerisindedir. Bu nüshanın
istinsah tarihi 753/1352’dir. İstanbul Selim Ağa
Kütüphanesi’nde 788/1362 tarihli bir nüshası olduğu
belirtilen eserin bir diğer nüshası da Süleymaniye
Kütüphanesi Nafiz Paşa, no: 336’da kayıtlıdır.
İlk defa 1315’te Tahran’da basılan kitap yine Tahran’da üç
defa daha basılmıştır. Bunlar Feridun Beg’in tarihsiz neşri,
Tevfik Sübhânî’nin 1365 ve 1373’te iki defa basılan neşri ve
Cevâd Selmâsî-zade’nin 1379 neşri. Bunlar arasında, Konya
nüshası esas alınarak hazırlanmış olan Tevfik Sübhânî’nin
neşri ilmî çevrelerce daha fazla kabul görmektedir.
Türkçeye ilk olarak “Mevlana’nın Yedi Öğüdü” adıyla
çevrilen Mecâlis Farsçası ile birlikte 1937 yılında basılmıştır.
Bu baskının Farsça metnini F. Nafiz Uzluk tashih etmiş,
Türkçeye tercümesini de Mehmet Hulusi Karadeniz yapmış
olup, Ahmet Remzi Akyürek tarafından gözden geçirilmiştir.
M. Doğan Bayın tarafından Mecâlis-i Seb’a –Yedi Öğüt–
adıyla yayına hazırlanarak 2001 yılında İstanbul’da tekrar
basılan bu tercümede çok fazla dizgi ve ifade yanlışları vardır.
1937 baskısını ve tercümesini hiç beğenmeyen Abdülbâkî
Gölpınarlı, Mevlana Müzesi’ndeki nüshayı esas alarak eseri
tercüme etmiş ve sunuş, indeks ve açıklamalarla ilk defa 1965
yılında Konya’da yayınlamıştır. Önsöz’de belirttiğimiz üzere,
kitaptan iki kez de seçmeler yapılarak bunlar da basılmıştır.
İngilizceye Franklin D. Lewis tarafından yalnızca altıncı
meclis tercüme edilmiş olup, bu tercüme yazarın “Past and
Present, East and West: The Life, Teachings and Poetry of
Jalal al-Din Rûmî” (England 2000) adlı kitabının 130–133.
sayfaları arasında yayınlanmıştır. Yine Amerikalı araştırmacı
William Chittick’in “The Sufi Path of Love: The Spiritual
Teachings of Rûmî” (Albany 1983) isimli eserinde kısa
pasajlar hâlinde yedinci meclisten yapılmış tercümeler yer
almaktadır. (Arpaguş 2005:791.)
Mecâlis-i Seb’a üzerinde Celal Yavuz tarafından “Mevlana
Mecâlis-i Seb’a Hadisleri” adıyla D.E.Ü. İlahiyat
Fakültesi’nde 1983 yılında bir adet lisans tezi ve yine aynı
şahıs tarafından “Mecâlis-i Seb’a’da Eğitim” adıyla, Marmara
Ü. Sosyal Bilimler Enstitüsü’nde 1993 yılında bir adet yüksek
lisans tezi yapılmış olup bunlar basılmamıştır. Diğer taraftan
yine Mecâlis-i Seb’a’nın hadîsleri üzerinde Mukaddes Çite
tarafından da “Mevlana’nın Mecâlis-i Seb’a Adlı Eserindeki
Hadislerin Tahrîci ve Değerlendirilmesi” (Selçuk Ü. Sosyal
Bilimler Enstitüsü, Konya 2005, basılmamış seminer) yüksek
lisans seminer çalışması yapılmış olup, biz de hadislerin
kaynağını göstermede bu seminerden yararlandık.
[66]. Bk. Şimşekler 2002:66; Şafak 2004:72.
MEVLANA’NIN MECÂLİS-İ SEB’A’DAKİ
SOHBET METODU[67]
Yrd. Doç. Dr. Ahmet ÖGKE
Cenkte demir gibi, mecliste ise mum gibiyiz;
Düşmanın baykuşuyuz, dosta mübarek kişiyiz…
Hz. Mevlana
Giriş
Günümüzde bazı kesimler tarafından yalnızca hümanist bir
düşünür, şair, edip, musikişinas, müderris vb. yönleriyle öne
çıkarılmaya çalışılan Mevlana Celâleddîn-i Rûmî, her şeyden
önce Müslüman bir mutasavvıftır. Onun diğer özellikleri, bu
iki temel vasfından sonra gelmektedir.
Bu çalışmada biz, Hz. Mevlana’nın çoğu kimse tarafından
pek bilinmeyen, daha doğrusu onun kişiliğini oluşturan diğer
unsurların gölgesinde kalan bir özelliğini; onun “hatip vaiz ya
da sohbetçi” yönünü, Mecâlis-i Seb’a adlı eseri bağlamında
ortaya koymaya çalışacağız.
“Karşılıklı konuşmak, arkadaşlık etmek, dost ve yoldaş
olmak” gibi anlamlara gelen sohbet, tasavvufta müritlerin
eğitimi için başvurulan önemli yöntemlerden biridir. Bilindiği
gibi ana hatlarıyla tasavvufî eğitim; sohbet, halvet/uzlet ve
seyahat aşamalarından oluşmaktadır. Şeyhin yanında, arkadaş
ve dostlar (ihvan) arasında bir arada bulunmak suretiyle
mürşid-i kâmilin ruhundaki kabiliyetlerin müritlere
yansıması, bir bakıma kabiliyet aktarımı gerçekleşmektedir.
Sohbette hem sözlü eğitim irşat ve tebliğ vardır; hem de hâl
eğitimi ve manevî yansıma, hatta şeyhin etkili nazarı söz
konusudur.[68]
Çalışmamızın başlığında yer alan “Sohbet Metodu”
tamlamasının, tasavvuftaki teknik anlamına yukarıda kısaca
işaret edilen sohbet kavramının yalnızca bir yönünü
kapsadığını; yani müritlerden ziyade geniş halk kitlelerini
oluşturan cemaate hitap etme, onları irşat etme, belirli dinî
konularda sohbet etmek suretiyle onları aydınlatma
ameliyesiyle sınırlı olduğunu belirtmemiz gerekmektedir.
Gerçi Mecâlis-i Seb’a’daki bazı hitap tarzlarından, vaaz
edilen topluluk arasında tasavvuf erbabının da bulunduğu
sezilmektedir; ancak eserin bütünü göz önünde
bulundurulduğunda, hitap edilen kesimin müritlerden ziyade
Mevlana’yı dinlemeye gelen Müslüman halk kesimi olduğu
anlaşılmaktadır. Esasen o, bu sohbetleri tekkede değil, henüz
mollalık dönemi diyebileceğimiz gençlik yıllarında Konya
camilerinde yapmıştır. Dolayısıyla, Mevlana’nın yalnızca
müritleri eğitirken uyguladığı salt tasavvufî anlamdaki sohbet
yöntemi ve anlayışının, bu çalışmanın muhtevası, amacı ve
kapsamı dışında kaldığı doğal olarak ortaya çıkmaktadır.
I- Mecâlis-i Seb’a
Hz. Mevlana’nın çeşitli camilerde yedi ayrı sohbet
meclisinde yaptığı vaazlarından oluşan ve adını da buradan
alan Mecâlis-i Seb’a (Yedi Meclis), bu sohbetler esnasında
tutulmuş olan notların bir araya getirilmesiyle meydana
gelmiştir. Eserin Sultan Veled veya Hüsameddin Çelebi
tarafından yazıya geçirildiği rivayet edilmektedir.[69]
Mecâlis-i Seb’a’yı Farsça elyazması bir nüshadan tercüme
eden Mehmet Hulusi’nin eseri takdim ederken kaydettiği şu
değerlendirmeler, eserin dili hakkında bize fikir verecek
niteliktedir: “Tercüme esnasında edindiğim kanaate göre
bunlar, Cenab-ı Mevlana’nın Türkçe olarak Konya halkına
irad ettiği mev’ızelerdir. Bundan evvel tercüme etmiş
olduğum Bezm ü Rezm namındaki tarihin beyanına göre, o
zamanlarda gerek haberleşme ve özel yazışmaların dili,
gerekse devlet lisanı Farisî olduğundan, Türkçe eser yazmak
ayıp sayılırdı. Binaenaleyh, vaaz esnasında bunları zapt etmiş
olan zat, mev’ızeleri eser hâline koymak için Farisî’ye
çevirmeye mecbur olarak eseri bu suretle meydana getirmiştir
ki Farisî metni okuyanlar bu kanaatimi teslimde tereddüt
etmezler. Çünkü ibare ve üslûptaki sarih intizamsızlıklar,
tanınan ve bilinen fesahat ve kitabet-i Mevlana ile katiyen
kabil-i telîf değildir. Birçok yerdeki fazlalık ve
bağlantısızlıklara rağmen Mevlana’nın asıl maksadını bulup
takibe muvaffak oluşumu, gene onun kendi himmetlerine
borçluyum…”[70]
Yedi sohbet oturumundan meydana gelen eserde her meclis
bir hadis-i şerif ile başlamakta; ayetler, şiirler, hikâyeler ve
izahlarla da o hadisin açıklaması yapılmaktadır. Bu
sohbetlerde Hz. Mevlana’nın ele aldığı konular ve her
meclisin ilk hadisi, ana fikirleri itibariyle şöyledir:
Birinci mecliste, bir toplumun değerini yitirmesinin,
bireylerinin ahlaken bozulup yozlaşmaya başladıkları zaman
gerçekleşeceği ve böyle bir zamanda, ancak Hz.
Peygamber’in (a.s.m.) sünnetine ve yoluna tâbi olanların
kurtuluşa erebilecekleri konusu işlenmektedir.
İkinci mecliste, günah ve suç batağından kurtulup Allah’a
itaat ve kulluk etme şerefine kavuşanların, ne mal, ne servet
sahibi ve ne de nüfuzlu/itibarlı, kalabalık bir kabile ya da
aşirete mensup olmasalar da Allah’ın lütuf ve keremiyle
zengin addedileceği; gerçek zenginliğin de mal mülk, soy
kabile zenginliği değil, böylesi bir zenginlik olduğu konusu
anlatılmaktadır. Kendine verilen az rızka razı olan kulun,
Allah da az ameliyle iktifa edeceği vurgulanmakta; ayrıca
hırs, kibir ve kinden uzak, namaz ve niyazla Hakk’a gereği
gibi kulluk eden Allah dostlarının hâllerinin yüceliğinden
bahsedilmektedir.
Üçüncü mecliste, gerçek imana kavuşmanın yolunun,
dünya bağlarından kurtularak tamamen Allah’a yöneliş, O’na
kulluk/ibadet ve gönülden bağlılıktan geçtiği konusu ele
alınmaktadır.
Dördüncü mecliste, gösteriş ve riyadan arınmış, gönülleri,
zahir ve batınları tertemiz, dünya ve ahiret kaygısından uzak
bir şekilde Allah’a kulluk eden, O’nun hoşlanmadığı
şeylerden de samimiyetle tövbe edip kaçınan ve bu yüzden de
çeşitli maddî ve manevî nimetlere mazhar olan Allah’ın
sevgili kullarından bahsedilmektedir. Onlar, yeryüzüne
yağmasıyla her türlü nimet ve berekete vesile olan yağmurlar
gibidir ki onların inayet tohumları toprağa düşünce buğday,
denize düşünce inci olur.
Cahil insanın bostan korkuluğuna, âlim kimselerin hakikî
mürşide ve şifa dağıtan hekimlere, ilmin ise kişiyi
günahlardan koruyan bir kalkana benzetildiği beşinci
mecliste, nefsin hilelerinden ancak din bilgisi ile
kurtulabileceği anlatılmaktadır. Buna göre ilim, gönlün can
damarı; onunla amel ise günahların kefaretidir. İnsanlar iki
kısım olup birisi rabbanî ilimlerin âlimi, diğeri kurtuluş
yolunun öğreticileridir. Geri kalanlar ise akılsız zavallılardır.
Altıncı mecliste, tul-i emel sahibi olan ve dünyaya
taparcasına bağlanan kimselerin akıbetlerinin iyi olmayacağı,
Hakk’a kulluğu unutup ömrünü gaflet içinde geçirenlerin
aldanacağı konusu ele alınmıştır. Bu oturumda; ölüme
inandığı hâlde sevinebilen, cehennem ateşine imanı olduğu
hâlde çalıp söyleyip eğlenebilen, bir gün dünyanın yok olup
içindekilerle birlikte altüst olacağına (kıyamete) inandığı
hâlde yine dünyaya güvenip bel bağlayan ve hiç yok
olmayacakmış gibi üzerinde toplanıp oturan kimselere şaşmak
gerektiği vurgulanmaktadır.
Yedinci mecliste ise insanın Hakk’a yönelmesi ve nefsini
tanımasının ancak akılla olabileceği; aklın yüceliği ve değeri;
Allah’ın ancak akılla sevilebileceği; O’nun tek tapınılacak ve
itaat edilecek varlık oluşunun ancak akılla bilinebileceği ve
bu yüzden de Cenab-ı Hakk’ın akla ihsanda bulunduğu gibi,
sevap ve günahı da ona yazacağı anlatılmaktadır.
Esas itibariyle nesir hâlinde yazılmış olan Mecâlis-i
Seb’a’da yer yer şiirlere de rastlamaktayız. Bunlar, anlatılan
konunun belli bir bölümüne özel olarak yerleştirilmiş olmayıp
sohbetin gidişatına göre yeri geldikçe söylenmiş şiirlerdir.
II- Mevlana’nın Mecâlis-i Seb’a’daki Sohbet
Metodu
Yetiştiği ilmî ve tasavvufî çevrede gelenek olarak vaizliğin
varlığını, kendisinin bütün ilmî ve tasavvufî birikimindeki asıl
maksadın da vaaz, nasîhat, ders vermek ve kitap telif etmek
gibi irşada yönelik olduğunu[71] belirten Mevlana, vaaz,
sohbet ve nasihate başlamasını: “Fâzıllar, muhakkikler, akıllı,
uzak görüşlü ve derin düşünceli insanlar yanıma geldikleri
zaman onlara gerçek, nadir, nefis ve ince şeylerden
bahsetmek için ilimler öğrendim, zahmetler çektim. Allah da
böyle istedi. Bütün o bilgileri burada topladı ve o zahmetleri
buraya getirdi. Böylece beni bu işlerle uğraşmak zahmetine
de burada soktu”[72] şeklinde dile getirmektedir.
Söz ile irşattan çok amel ile irşadı hedeflediğini, ancak
bunun da pek mümkün olmadığını söyleyen Mevlana, Emir
Pervane’nin kendisine “Aslolan ameldir” demesi üzerine:
“Nerede amel ehli, hani amel isteyen? Gelsin de ona ameli
göstereyim. Sen şimdi söz istiyorsun ve bir şey duymak için
kulak kesilmişsin. Eğer söylemeyecek olursam üzüleceksin.
Amel iste, biz de sana amel gösterelim. Bu dünyada ameli
gösterebileceğimiz bir mert istiyoruz. Amele müşteri
bulamayıp söze bulduğumuzdan sözle meşgulüz”[73] şeklinde
cevap vererek aslolanın amel olmasına rağmen amelden çok
söze rağbet edilmesi sebebiyle sözlü anlatıma önem verip
onda yoğunlaştığını belirtmektedir.
Her fırsatta Hz. Muhammed’in (a.s.m.) yolundan gitmeyi
kendisine şiar edindiğini ifade eden Hz. Mevlana, bu sebeple
mürşitlerin, sohbet ve vaaz edenlerin de usul ve adab
bakımından Hz. Peygamber’in yolunu takip ederek onun
sünneti ve hadisleriyle vaaz ve nasihatte bulunmaları
gerektiğine işaret etmektedir. Özellikle vaaz, sohbet, nasihat,
hitabet ve irşat geleneğinde vaazlara hadis-i şeriflerle
başlanmasının da bu sebeple âdet hâlini aldığını[74]
belirtmektedir ki kendisinin de Mecâlis-i Seb’a’da aynı
geleneğe uyarak yedi meclisin her bir sohbetine, ele alacağı
konuyla ilgili bir hadis okuyarak başladığını yukarıda
belirtmiştik.
O, vaaz, sohbet ve nasihatten istenen neticenin elde
edilebilmesi için muhatabın gönlünde irfan nurunun
bulunmasını gerekli görür: “İçinde nur-ı irfan olmayanlara
dışarıdan verilen nasihatin faydası yoktur. Gönlünde azıcık
nur-ı irfan olan kimse ariflerin parlak sözlerini dinlerse onlara
iltihak etmiş demektir. Çünkü güneşin ışığı, köre bir fayda
vermez!”[75]
Hz. Mevlana’nın sohbet ve vaaz anlayışının temel
karakteristiğini bu şekilde verdikten sonra, onun Mecâlis-i
Seb’a’daki sohbet metodunu ana başlıklar hâlinde ayrıntılı
olarak incelemeye geçebiliriz:
1-Hitap Tarzı
Esasen, kendisinden sonra oluşan tarikat müntesiplerine
bakarak Mevlana’nın çoğunlukla tasavvufî elit
zümreye/havâssa hitap ettiği yolundaki anlayışa katılmak pek
mümkün değildir. Çünkü Mevlana, sadece havâssa değil,
özellikle geniş halk kitlelerine de ulaşmak gayesindeydi.
Bunu gösteren nokta, düşüncelerini hikâyeler hâlinde ve
mecazlarla ortaya koymasıdır. Elit zümreye hitap eden
eserlerde, elbette ki bunların bu derece yeri olmazdı.[76] Bu
açıdan bakıldığında, özellikle Mecâlis-i Seb’a’da
Mevlana’nın, belirli bir sûfî zümre yerine, çoğunlukla geniş
Müslüman halk kesimine hitap etmeyi yeğlediği
görülmektedir.
Mecâlis-i Seb’a’nın her bir sohbet oturumuna Cenab-ı
Hakk’a münacat ile başlayan Mevlana, bu kısımlarda çoğu
kez sanki O’nunla karşılıklı konuşuyor gibidir. “Ey mâlikü’lmülk
olan Sultanım!”, “İlahî!”, “Ey Sultanım!”, “Ey
Allah’ım!”, “Ya Rab!”, “Ey perverdigârım!” gibi hitaplarla
Allah-u Teâlâ’ya seslenmekte ve sohbetin konusuna göre
O’nu överek dua ve niyazda bulunmaktadır. Hemen akabinde
O’nun elçisi Hz. Muhammed’e (a.s.m.) naatlar dizerek ona
salât u selam etmektedir.
Daha sonra hitap sırası, kendisini dinleyen cemaate
gelmekte; duruma göre “Ey sadık ve muvafık olan
arkadaşlarım! Sizler…”, “Ey azîz ve mürîd kardeşim!”,
“Azîzim!”, “İşte azîzim!”, “Ey cemaat!”, “İşte ey cemaat!”,
“Bakınız!”, “Ey müminler!”, “Ey dostlarım!”, “Birader!” “Ey
haris-i nefs! Sen…”, gibi hitaplarla onlara seslenmektedir.
Burada örneklerini verdiğimiz hitap tarzlarından da
anlaşılacağı üzere Mevlana, muhatabına genellikle ikinci tekil
şahıs kipinde seslenmektedir. Böylece cemaatle arasında bir
samimiyet tesis etmekte ve onların konuya ilgisini diri
tutmaktadır. Hatta bazen konuyla ilgili ibret verici bir hikâye
ya da kıssa anlatıp dururken, herkes anlatılan hikâyeye
dalmışken, konuya göre birden bire “Ey yarısı yılan, yarısı
balık olan müminler!” ya da “Ey her köyün yabancısı ve her
paranın kalpı!” veya “İmdi ey vaktinin Süleyman’ı olan sen!”
veyahut da “Ey bir katre sudan ibaret olan insan!” gibi
hitaplarla, kendisini dinleyen topluluğun dikkatini asıl
anlatmak istediği konuya çekmekte ve âdeta cemaati anlattığı
olayın kahramanlarıyla özdeşleştirmektedir. Hatta zaman
zaman cemaate hitap ettiği kürsüde, anlattığı olayları sanki o
anda görüp yaşıyormuşçasına canlı sahneler hâlinde
anlatmaktadır. Öyle ki mesela birinci mecliste aynı tarzda ve
karşılıklı konuşmalarla (mükâleme) anlattığı Hz. Hamza’nın
şehit ediliş sahnesini[77] Mevlana’dan dinleyenlerin, sanki
olayları o anda önlerine kurulmuş bir ekrandan izliyormuş
veya bizzat kendileri hemen o olayın geçtiği bölgenin
kenarından olanları seyrediyormuş zehabına kapılmaları işten
bile değildir.
Yeri geldikçe de toplum içindeki özel bir zümreye hitap
ederek yine cemaatin ilgisini konuya çekmekte ve böylece
yaptığı sohbetten azamî fayda ve asıl maksat hâsıl olmaktadır.
“Ey reîsü’l-kurrâ! Halka doğru yolu göstermek için Cenab-ı
Hakk’ın ferman buyurmuş olduğu ayeti oku bakalım!”[78] Ve
“Hafız Efendi! Âşıkların zincir ve zillerini elhan-ı Kur’an’la
düzeltiver! Ve bir besmele çekmekle kendilerini harekete
geçiriver”[79] şeklindeki seslenişleri, bu çeşit hitap tarzlarına
örnek olarak verilebilir.
Yine Mevlana’nın, zaman zaman müritlere ve tasavvuf
erbabına özel olarak hitap ettiğini ve onların seviyelerine göre
yüksek perdeden açıklamalarda bulunduğunu görüyoruz.
Mesela: “Ey aziz ve mürid kardeşim! Şu kadar bilmiş ol ki
sen talebini bir perdeden geçirince tecelliyât-ı maneviyyede
bir perde inkişaf eder. Sen iki perdeden geçirince o da iki
perdeden tecelli eder…”[80] “Tarikat ü şeriat salikleri, nefsinin
ahenginden kaçıp fetvasınca habl-i metin-i şeriate yapışarak
bu kelime-i virdi zeban ettiği gibi, söylediğim sözlere karşı da
cehalet göstermez. Aksi takdirde defter-i a’maline
mahrumiyet damgası çekmiş olacağından: “Karun’u yeriyle,
yurduyla yerlere geçirdik”[81] mantukunca ehl-i dünya
sırasına düşüp hevâ ve heves sebebiyle cehenneme
girer…”[82]
Bireyler arası karşılıklı iletişimin ve din eğitimi ve
öğretiminin temel metotlarından biri olan soru–cevap
yöntemini de[83] başarıyla uygulayan Hz. Mevlana’nın, sohbet
sırasında bazı soyut kavramları somutlaştırdığına ve hatta
birer canlı varlıkmış gibi konuşturduğuna (intak) tanık
olmaktayız. Şu metin, bu iki metoda örnek olarak verilebilir:
“Şarâb-ı ruhani için ruhlar, gayb âleminden bize bağırarak
şöyle diyor: Ey toprak vücuttan meyus olanlar ve ey bu kalıp
bozulunca yiyip içmekten ve kâinatı görmekten mahrum olup
da dar olan kabre girmekten korkanlar! Bir kere de bizim
hâlimize bakınız! Kabre kör gözle bakıyorsunuz ki bu bakış
Müslümanca değil, kâfirane bir bakıştır. Çünkü akıbeti
göremiyor. Aslan olan, hiç bu körlüğü kabul eder mi?
Nitekim kâfirler: “Biz, ölüp toprak olduktan sonra hiç
dirilir miyiz?”[84] diyorlar... Gideceği yeri görmeyen
kimsenin ayağında kuvvet bulunur mu? Gönül gideceği yeri
bilince vücutta gitmek kuvveti hâsıl olur, gönül de göz
sayesinde hareket edebilir. Gönül kıble-i nazarı görmeyince
vücutta da takat kalmaz.”[85]
Hitap ettiği kesimin anlayış ve kavrayış seviyesini de göz
önünde bulunduran Hz. Mevlana, halkın rahatlıkla anlayıp
kavrayabileceği teşbih ve temsiller getirmekten de geri
durmamaktadır: “Lisanla kalp arasında alâka vardır. Kalpte
iman olunca, lisan da tespih ve tehlil ile meşgul olur ki bu
suretle gönülde olan maya kuvvet bulur. Çünkü samana düşen
ateş üflemekle kuvvet bulur. Ateş, bu suretle yardım görüp
yükselince bütün rüzgârlar ateş kesilir. Kezalik, gönülde
hidayet nurundan ibaret olan kelime-i tayyibe, lisanla tekrar
edildikçe onun nuru artar. Nitekim “Mevcut olan imanlarını
arttırmak içindi”[86] buyrulmuştur. Fakat saman harmanında
olan ateşsiz küle üflemek, külleri tozutmaktan başka bir işe
yaramaz. “Namazlarına dikkat etmeyen gösterişçilere
yazıklar olsun!”[87] “İşte onlar, kendilerini ateşe üfler gibi
gösterdiğinden, onları görenler, samanlıkta ne olduğunu
bilmediği için ateşe üflediklerini zannederek hâllerine acır.
Hâlbuki gönül tandırlarında külden başka bir şey olmadığını
bilmezler.”[88]
Yukarıda kaydettiğimiz bütün bu örneklerden hareketle,
Mevlana Celâleddîn-i Rûmî’nin, takrir (sözlü anlatım)
yönteminin[89] bütün inceliklerinden faydalanarak halka
sohbet ve irşattan en üst seviyede verim almayı hedeflediğini
söyleyebiliriz.
2- Ayet ve Hadisler ve Bunların İşarî Yorumları
Mevlana’nın Mecâlis-i Seb’a’daki sohbet metodunun dikkat
çekici yönlerinden biri de sohbet esnasında sık sık Kur’an
ayetlerine başvurmasıdır.[90] Ayetlere yer verirken o, önce
ilgili ayeti zikredip sonra onu ayrıntılı olarak açıklama yoluna
gitmek yerine, anlattığı konu gerektirdikçe sohbetin arasına
serpiştirmeyi tercih etmektedir. Yani kendisi ayetlere başlı
başına izah getirmektense zikrettiği ayetler anlattığı konuya
açıklık kazandırmaktadır. Bununla birlikte zaman zaman söz
konusu ayet-i kerimeleri tasavvufî anlamlarına da işaret
ederek açıkladığı ve bir anlamda işarî tefsire yöneldiği
görülmektedir.
Mesela: “Harut ve Marut, insanlara karı kocayı
birbirinden ayıracak şeyler öğretirdi”[91] ayetini açıklarken
şöyle der: “Ehl-i zahirîn tefsiri böyledir (başka türlüdür). Ehli
tahkîka (hakikat ehli sufîlere) göre, ruh ile cismin (bedenin)
ayrılığıdır. Çünkü en kadim arkadaş da bedende olan ruhtur.
İftirak da bunların birbirinden ayrılıp tek kalması ve derd ü
kederden tecerrüt etmesidir.”[92]
“Ey Muhammed! Elinizdeki esirlere: ‘Cenab-ı Hak,
sizin kalbinizde iman olduğunu bilirse; size verdiğiniz
fidyeden daha hayırlısını ihsan eder’ deyiniz!”[93] ayetini
de: “Ey Muhammed! Esir ve mükedder olanlara de ki:
Sıkıntınız, bana esir oluştandır. Eğer kuvvet ü kudretiyle size
nafiz olan Cenab-ı Hakk’a esir düşmüş olsaydınız; O,
kalbinizdeki endişeyi pekâlâ görüp anlar ve zayi’ ettiğiniz
şeylerin daha iyi ve fazlasını size ihsan ederdi!”[94] şeklinde
yorumlamıştır.
Yine bir başka yerde o şunları söyler: “Muhammed (a.s.m.),
Miraç gecesinde tecelliye nail olduğu zaman, kendisine yedi
kat göklerin acâib ü garaibi de arz olunmuştur. Bunlardan
başka cennet ve cehennem, arş ve kürsü dahi kendisine
gösterilmiş olduğu hâlde Cenab-ı Ahmed, bunların hiçbirine
iltifat etmeyerek münhasıran cemâl-i ulûhiyetten gözünü
ayırmamıştır. İşte ‘Gözü ne kaydı, ne şaştı’[95] bu
demektir.”[96]
Ayrıca sohbet esnasında pek çok hadis-i şerîfe yer
vermesinin yanında, zikrettiği bazı hadisleri zaman zaman
işarî anlamda tefsîr etme yoluna da giden Mevlana[97],
böylece muhtemelen hitap ettiği topluluk arasında yer alan
sufî/mutasavvıf zümreyi ihmal etmemiş olmaktadır.
Mesela, Hz. Peygamber’in (a.s.m.), Hz. Ömer’e (r.a.)
hitaben söylediği: “Ben gelmeseydim, peygamberlik mutlaka
sana verilirdi”[98] sözünü nakleden Mevlana, bunu şöyle
yorumlamıştır: “Ey ‘Sana da Allah yeter!’ hitabıyla ve ‘Sana
uyanlara da Allah yeter!’ hitabına mazhar olan Ömer! Şayet
ben, ‘Lev-lâk’ hücresinden peygamber olarak çıkarılıp
gönderilmiş olmasaydım, adalete olan ehliyetin sayesinde
tebliğ menşuruyla ahir zaman halkının meydan-ı risâletine
gelecek olan mutlaka sen olacaktın!”[99]
“İşte Cenab-ı Peygamber, böyle kullar (Allah’ın veli kulları)
hakkında şöyle buyuruyor: ‘Onlar, âlem için rahmet ve halka
gelecek belalar için yasakçı bir kuvvet olup, rızık kapısı
onların bereketi sayesinde açılacağı gibi bela kapısı da onlar
yüzünden kapanır. Onlar, mübarek yağmur gibidir ki
yağdıkları yere hayat ve bereket bahşederler. Toprağa yağan
yağmur, buğday ve çeşitli nimetleri yetiştirdiği gibi, denize
yağınca da sedefleri doldurup cevheri meydana getirir.’” Bazı
muhakkikler, “kurak”tan, insanların kalıp ve kıyafetlerinin
murad olunduğunu ve bilahare sohbet-i evliya bereketiyle
tezeyyün etmekle onlardan zühd-ü amel ve namazla beraber
şefkat ü rahmet, hayrat u sadakat gibi ameller hâsıl olduğunu;
mescit, minare, ibadethane, köprü, tekke ve daha buna benzer
birtakım zahirî hayırlar meydana geldiğini ve bunları mahzâ
evliya sohbetinden çalıp öğrendiklerini beyan etmektedir.
“Deryaya, bahçeye” tabirinden maksat da gönülleri ihya ve
kalbe basiret verip parlatmaktan ve arûs-i canı ilm ü marifet
cevherleriyle tezyin edip zevk ü şevke getirmekten
ibarettir.”[100]
Görüldüğü gibi Hz. Mevlana, sohbet esnasında zaman
zaman sıradan Müslüman halkın anlamakta zorluk çekeceği
derin tasavvufî konulara inmekte ve konuyla ilgili ayet ve
hadislerin işarî yorumlarını[101] da yaparak dinleyenler
arasında bulunan sufî zümreyi irşat etmekten geri
durmamaktadır. Bu durumu tersinden okuyacak olursak;
Mevlana’nın vaaz sırasında böylesine derinlikli konulara
girmekten kendini alamamasına bakarak hitap ettiği cemaatin
öylesine sıradan bir topluluk olmadığı, asgarî bir tasavvufî
bilgiye sahip olduğu ve niteliği hakkında önemli ipuçları elde
etmiş oluruz.
İletişim bilimi açısından bakıldığında, Mevlana’nın
dinleyici kitlesini göz önünde bulundurarak sohbetinin
içeriğini buna göre düzenlemesi, hedef kitleyi iyi
değerlendirdiği ve oluşturmak istediği davranış ve tutum
değişikliği açısından hedefin özelliklerini dikkate aldığını
bize göstermektedir.[102] Bunun yanı sıra dinî iletişimde hedef
kitlenin tanınmasının ve özelliklerinin bilinmesinin, dinî
tutumun belirlenmesinde ve değiştirilmesinde önemli bir
etken olduğu vurgulanmaktadır.
3-Şiir
Vaaz, sohbet ve irşat esnasında şiir ve benzeri edebî
vasıtalardan[103] da istifade eden Mevlana, buna müracaat
etmesinin sebebini: “Biz insanların tabiatına uygun düşen şiir
ve sema yolu ile o manaları onlara layık gördük. Çünkü
Anadolu halkı, zevk ehli ve şirin sözlüdür”[104] şeklinde izah
etmektedir.
Farsça yazan sufî şairler arasında şüphesiz Mevlana, dile
iyi hâkim olan ve onu çok iyi kullanan bir şair ve müelliftir.
O, klasik şiirin bütün inceliklerini ve hitabetin/retoriğin bütün
sanatlarını çok iyi bilir. Bununla beraber o, bunları tabii
olarak kullanır ve coşkun mısraları arasına öylesine ustaca
yerleştirir ki neredeyse ilk okumada insanın dikkatini bile
çekmezler. Üslubu, tasavvuf şiirini şekillendiren iki büyük
selefinin, Senaî ve Attâr’ın etkisi altındadır. Mevlana,
özellikle Senaî’nin dilini ve onun severek kullandığı
sembollerin bazılarını aynen benimser ve hatta çoğu zaman
bu mecazları aynen kullanır.[105] Fakat aynı şekilde
Mevlana’nın kelime ve sembol seçiminde babası Bahâeddin
Veled’in çoğu zaman kuvvetli tesiri olmuştur.[106]
Onun şiirlerine örnek verecek olursak, dünya hayatıyla ilgili
şu mısraları câlib-i dikkattir:
Hepiniz buradaki şeylerden hazer eyleyiniz!
Koşarak âlem-i ulvîye sefer eyleyiniz!
Canınız kalıb-ı ten içre kemal buldukta,
Ten ehemmiyeti yok; bahsini de etmeyiniz!
Pîş-i Îsâ’da şakâvet yakışır mı yahu!
Eşeğin tırnağına dil verişe benzer bu!
Ey temiz ruhlu kişiler! Şu yığın toprakta,
Böyle çör çöp gibi kalmak sürecek mi acaba?
Kûs-i devlet ne zamandır çalıyor işte, bakın!
Diri doğmuş idiniz ah! Şu çamurdan kalkın![107]
(Mevlana 2001: 213-214).
Yine şu mısralar, onun Mecâlis-i Seb’a’daki şiirlerinin ana
karakterini yansıtması bakımından önemlidir:
Kâinâtı kavuran yevm-i kıyâmetten kork!
Dil yıkan müntakımın tîri de bu havfa yakın.
Hırs ile her gece dalgın uzanıp yatmadasın!
Sana bir subh-i ecel gelmededir; bil de sakın!
Şukka yazdım ben; fakat gönlüm azâb altındadır.
Sen ki teslîmiyet üstünde dönüp yatmakta dil.
Firkatinden pek çetin zanneyliyordum mevti ben;
Firkatin ondan çetinmiş, şimdi bildim, sen de bil!
Görüldüğü gibi, Mevlana’nın Mecâlis-i Seb’a’da inşad
ettiği şiirler, edebî sanat ve maharet sergileme kaygısından
uzak, daha çok halkı irşat etmeye yönelik ve toplumun her
kesiminin anlayabileceği sadeliktedir. Yani burada o, kendi
sanat zevkini ortaya koymaktan ziyade, sohbetini dinleyen
cemaat tarafından en kolay şekilde anlaşılabilmeyi
öncelemiştir. Şiirlerinin muhtevası incelendiğinde de öyle çok
ince ve derin tasavvufî konulara girilmeksizin, bütün
Müslüman halk ve hatta bütün bir insanlık camiasını
ilgilendiren konuların gayet anlaşılabilir bir üslûpla ortaya
konduğu görülmektedir. Gerçi yer yer tasavvufî içerikli
şiirlere de rastlanmaktadır; ancak bunlar da eserde yer alan
şiirlerin genel karakterini yansıtan ve az–çok tasavvuftan
haberdar olanlar tarafından anlaşılabilecek türdendir. Kısacası
o, Mecâlis-i Seb’a’daki şiirlerinde lirik değil didaktik şiirler
inşad etmeyi yeğlemiştir.
4- Hikâye Anlatımı (Tahkiye Metodu) ve
Metaforik Anlatım Yöntemi
Mevlana’nın sohbet ve irşâdında tahkiye metodunun, yani
verilmek istenen mesajı hikâye anlatımı ve hikâyecilik[108]
yoluyla vermenin önemli bir yeri vardır. Mevlana’nın
eserlerinde veya vaaz, nasihat ve irşatlarında sıkça hikâye
anlatmaktaki gayesi, insan kavrayışını zorlayan yüce ve soyut
gerçekleri muhatapların anlayış ve kavrayışı seviyesine
indirgemektir. Onun eserlerinde tasavvufî fikirler, biri
diğerine bağlanan hikâyelerle zenginleştirilerek açıklanmıştır.
Mevlana’ya göre hikâyeler, “mana” tohumunun içinde
dinlendiği ölçekler gibidir.[109] Hikâyeler, tıpkı limana
ulaşıncaya kadar ihtiyaç duyulan deniz fenerlerine benzerler.
Onlar insana sonsuz bahçeden haberler veren semavî elmanın
kokusu mesabesindedirler. Bu itibarla “hikâyeler gerçeğe
açılan pencerelerdir” denilse yeridir.[110] Ama aynı zamanda
arif olmayanların bu derin sırra ermemeleri için de bu
pencerelerden faydalanılmaktadır.[111] Çünkü “Övüşleri
namahrem olanlardan gizlemek için Allah bile hikâyeler
söylemekte, misaller getirmektedir.”[112] Mevlana; “Bu kitapta
birçok hikâyelere başlayıverdik... Fakat onlar noksan
kaldı”[113] sözleriyle, Mesnevî’de zikrettiği hikâyelerin
anlatımındaki tarza işaret etmektedir. Mevlana’ya göre
hikâyeler, muhatabı olan zümrenin tamamına göre değildir.
İnsanların kimi vaaz–nasihat, kimi musiki ve sema’, kimi de
hikâyelerden hoşlanmakta; bu yolla Hak ve hakikat yoluna
çağırılmaktadır. Herkese aynı tarz bir yaklaşım netice vermez.
Çünkü “Bazılarının da bu hikâyelerden canları sıkılır. Çünkü
her kuşun kafesi başkadır.”[114]
Mevlana’nın eserlerinde sıkça kıssa ve hikâyelere yer
vermiş olması, tenkit ve farklı yorumlara da sebep olmuş, bu
konuda lehte ve aleyhte fikirler öne sürülmüştür. Esasen
şurası bilinen bir gerçektir ki Mevlana’nın eserlerinde
birtakım hikâyelerin dercedilmesi, masal ya da hikâye
anlatmak için değil; bilakis “kıssalardan hisse” çıkarılması
düşüncesinden kaynaklanmaktadır. Çünkü yüksek bahisler ve
derin hikmetler, böyle misallerle bir dereceye kadar
anlaşılabilir hâle gelmektedir. Mesnevî’ye “kurt-tilki masalı”
diyenlerin terbiyesizliği, maksadın ulviyetini kavrayamamış
olmalarındandır. Mesnevî’de lafızdan ziyade, manaya
ehemmiyet verilmiş; bir şiir kitabı yazmak değil, okuyanlara
hakikati anlatmak gayesi hedef alınmıştır. Bundan dolayı
avam tabakası, bu eserin içindeki hikâyeleri dinler ve
hoşlanır; havâstan olanlar da ifade ettiği hakikatten hisse ve
feyz alırlar.[115] Mevlana: “Maksat kıssadan hisse almaktır;
yoksa masal anlatmak değil”[116] sözünü de aynı gerçeği ifade
için söylemiş olsa gerek. Nitekim “Mukbil” adındaki bir
kişinin hikâyesini anlattıktan sonra Mevlana: “Maksat,
Mukbil’in kıssasını anlatmak değil de günah hastalığına nasıl
ilaç yapmak lazım olduğunu anlatmaktır”[117] diyerek
anlatılan hikâyelerin ardındaki asıl amaca işaret etmektedir.
Hz. Mevlana’nın tahkiye metodunu uygulayışına Mecâlis-i
Seb’a’dan vereceğimiz aşağıdaki iki tipik örnek (tilki ve öküz
hikâyeleri), onun bunlara masal anlatmak için değil de mesaj
vermek için başvurduğunu göstermektedir:
“Öyle rivayet ederler ki: Tilkinin biri, ormana girip bir
ağacın köküne yan gelip yatınca ağaca bir davul asılı
olduğunu görmüştü. Ara sıra rüzgâr estikçe ağacın dalı davula
dokunduğundan, çıkan ses tilkinin kulağını tırmalıyordu.
Tilki, davulun büyüklüğünü ve sesinin kabalığını görünce, et
ve postunun da kıyafetine uygun olduğunu zannederek davula
hırs u tama’ı artmıştı. Sabahtan akşama kadar uğraştığı hâlde
hiçbir şeye muvaffak olamamış ve nihayet birçok hile
sayesinde davulu elde ederek dikenli bir yere götürmüştü.
Hâlbuki diken, davulun hasmıdır. Tilki orada davulu yırtmış
ise de içinden kokudan gayri bir şey çıkmayınca –dünya
âşıklarının öleceği gecedeki ağlayışları gibi– ağlamağa
başlamış ve şöyle demişti:
Av gidip dân da harap oldu, beter bir iştir.
Tortulandı neyimiz, cam da kırıldı ne bela!
Ne yazıktır ki gönül yandı; fakat pişmedi iş.
Din ü dünyayı feda eylemişim, vâ hayfâ!”[118]
Tilkinin hikâyesini bu şekilde anlattıktan sonra Hz.
Mevlana, asıl vermek istediği mesajı sona saklamakta ve bu
hikâyeyi anlatmadaki asıl maksadının ne olduğunu şöyle
belirtmektedir:
“Fakat irfan gözü açık olup da bârigâh-ı Hak, hak tozunu
sürme edinenler, böyle tilki ormanıyla davul avazına iltifat
etmeyerek baki olan avı araştırır!”[119]
“Öyle rivayet ederler ki: Bin sene evvel Cenab-ı Hakk’ın
sahillerinden birinde bir öküz yaratılmıştı. Bu öküz, her sabah
uykudan uyanınca; ucu bucağı görünmeyen aynı sahildeki
sahrayı yemyeşil ve kendisini gizleyecek kadar yüksek otlarla
dolu görürdü. Öküz, yalnız başına ve hiç zahmet çekmeden
sahraya giderek otları tamamıyla yiyip bitirirdi. –Bundan
dolayıdır ki tabipler, çok yemek hastalığına ‘öküz açlığı’ adını
koymuşlardır.– Akşam olunca otlar tamamıyla yenmiş ve
öküz de anlatılamayacak derecede şişmiş bulunurdu.
Akşamdan sonra sahrada bir demet ot kalmadığını gören
öküz, kendi kendine: ‘Yarın ne yiyeceğim?’ diyerek o kadar
feryat edermiş ki bu keder onu sabaha kadar zayıflatıp yine
eski hâline getirirdi. Öküz, yaşayabilmek için böyle kaç kere
mükedder olduğu hâlde Cenab-ı Hak onun zannı hilâfına
olarak sahrayı senelerce taze ve yeşil otlarla doldurduğunu hiç
hatırlamazdı.”[120]
Öküzün hikâyesini de böylece anlattıktan sonra Mevlana,
bundan alınacak hisseye şu satırlarla işaret eder:
“İşte, Cenab-ı Hak, sevdiği kullar üzerine nusret bayrağı
açan bir kadir-i mutahhar olduğu gibi, düşmanları üzerine de
sarih delil-i kudret ve alametler gösteren bir kahhardır.
Kezalik, dostlarına saadet ü siyâdet libası giydirdiği gibi,
düşmanları üzerine de zillet ü meskenet yağmuru yağdıran bir
âdil-i mutlaktır.”[121]
Yukarıda da belirttiğimiz gibi, Mevlana’nın en temel gayesi,
büyük çoğunluk tarafından anlaşılmak ve geniş halk
kitlelerine hitap edebilmektir. Bu sebepledir ki Mevlana,
düşüncelerini daima teşbihler, temsiller ve metaforik
benzetmeler vasıtasıyla dile getirmiş ve bunları da hikâye
paketleri içinde sunmuştur. Halkın hikâye olarak gördüğü bu
zarflar içinde Mevlana, tasavvufî düşüncelerini birtakım
sembollerle ifade etmiştir ki ancak tasavvufî bir birikime
sahip kimseler bunun farkına varabilmektedir.[122]
Mecâlis-i Seb’a’daki hikâye ve kıssaların arasına
serpiştirdiği bu tür metaforik anlatım tarzının en tipik örneği
olarak Mevlana, Hz. Süleyman (a.s.) ile Belkıs arasında
geçen olayları anlattığı kıssanın en sonunda söz konusu
hikâyenin metaforik çözümlemesini bizzat kendisi şöyle
yapmaktadır: “Ey dostlarım! Hikâyedeki “Süleyman”dan
maksadımız Cenab-ı Hak; “Belkıs”tan da nefs-i emmâre
murattır. “Hüthüt” de akıldan ibarettir ki o her dakika tefekkür
gagasını Belkıs’ın sinesine vurmakta ve onu uyandırıp
kendisine name sunmaktadır!”[123] Bir yerde, Allah’ın
kendisine verdiği birtakım olağanüstü güç ve yeteneklerden
dolayı bir an endişeye kapıldığı için başındaki tacı eğrilen Hz.
Süleyman’ın (a.s.) hikâyesini anlattıktan sonra şunları söyler:
“İşte Azizim! Taç denilen, zevkin ve vecd ü hararetindir.
Zevkin gidince his ve idrakin uyuşacağından, tacının da
eğrileceği tabiidir.”[124] Yine bir başka yerde anlattığı
“Padişah ve sadık kölesi ile maiyetindeki diğer ümera ve
askerler” hikâyesinin sonunda metaforik çözümlemeyi yine
kendisi yapmaktadır: “İşte Azizim! Bu kıssadan ne padişah
muraddır; ne de emir ü sipah! Bundan kastedilen ancak
Cenab-ı Hak, “emirler”den de yedi kat göklerde olan melekler
murad edilmiştir…”[125] Yine “İsrailoğullarından Âzim”in
hikâyesini[126] de tamamen metaforik anlatım örgüleriyle
süsleyerek cemaate anlatmaktadır.
Yine onun, şehvet kedisi, nefs-i emmâre yılanı, mâsiyet
ateşi, ümid kesesi, adalet kantarı, ihlâs tacı, korku ateşi, tevfik
yağmuru vefa şarabı gibi metaforik ifadeler de kullandığını
görmekteyiz. Ayrıca ahlakî bozulma ve çöküntüyü “Temmuz
sıcağında karın erimesi”yle îzah etmiş; günahları “dikenli
yol”a, sünnet-i seniyyeyi “Hz. Muhammed’in (a.s.m.) ayak
izleri”ne, tacı “manevî zevk ve vecd”e benzetmiştir.[127]
Mevlana’nın Mecâlis-i Seb’a’daki diğer metaforik anlatım
örneklerine ayrıca şu örnekleri verebiliriz:
“Hak âşıkları, zenginliği de Hak’tan bilirler ki onlar, namaz
darphanesinde esrar gümüşünü eritip niyaz sikkesi
yaparlar.”[128] “Sadıklar; gönül nakdini, ihlâs altınını, hakikat
madenînden arayıp bulurlar.”[129] “İlahî! Ölüm icbarıyla ten
kafesinden uçmak isteyecek olan ruh kuşumuza saadet
ağacının yeşil dallarını göster…”[130] “Gökler O’nun yarattığı
sarayın kubbesi, yerler dahi büyük yurdu ve geniş
meydanıyla geniş otağıdır. Ariflerin kalbi O’nun topu, kaza ve
kader de O’nun çevgânıdır… Kıyamet O’nun muazzam
ictimagâhı ve nizam u divanı da ölçü ve mizanıdır.”[131]
“Cenab-ı Hak, günah kılıçlarıyla mızraklarının def’i için
siperler, zırhlar yaratmıştır. Kılıç ustası olan şeytan kılıcını
biletmekte olduğu gibi, kalkan ustası olan akıl ve ilim de
kalkanını tahkim etmektedir. Nefs oklarını yapan usta peykânı
keskin yaptığı gibi, tövbe zırhının ustası da halkaları dar ve
sağlam işlemektedir ki bunların biri kahır, biri de lütuf
amilidir. Birader! Kalkansız kılıca karşı koymak caiz
olmadığı gibi, tövbe ve taatsiz gitmek de uygun değildir!”[132]
“Ey Allah’ım! Havassimiz kuşlarını, boğazlanmak için
beslenilen şehvet danesiyle değil de asumana uruc için ilm ü
hikmet yemiyle perverde et! Oyunbaz felek, gece oyunları gibi
asuman çadırı ardından yıldızlar hayaletiyle oyunlar
göstermektedir. Biz de oyuncular gibi, feleğin gösterdiği
oyunlar etrafında dalgın bir hâlde dolaşarak gecelik
hayatımızı yele vermekteyiz.”[133]
5-Menkıbe ve Kıssa Anlatımı
Tasavvufî anlayışta menkıbeyle birlikte ve çoğu zaman
karıştırılarak birbiri yerine kullanılan bir diğer dini anlatım ve
irşat malzemesi de kıssadır.[134] Temelde kıssa hikâyeden
farklılık arz etmektedir. Çünkü hikâye, gerçekte vaki’
olmamış durumlar için de kullanılmaktadır. Kıssalar ise fiilen
vuku’ bulmuş olan olayların hikâye edilmesidir. [135] Biz de
bundan dolayı burada Mevlana’nın Mecâlis-i Seb’a’daki
sohbet metodunu incelerken, hikâyeden ayrı, müstakil bir
başlık altında menkıbe ve kıssayı incelemeyi uygun bulduk.
Kur’an-ı Kerim’in bir irşat ve tebliğ vasıtası olarak kıssalar
zikretmiş olması, kıssa anlatımının genel bir dini anlatım ve
irşat metodu olarak algılanması sonucunu doğurmuştur. Bu
yüzden bütün büyük mürşit ve davetçiler tarafından da bir
irşat unsuru ve vasıtası olarak kullanılmıştır. Kur’an-ı
Kerim’in bütünü ile muhataplara ulaştırılmak istenen
mesajlarının özü, kıssaların muhtevasıyla, tecrübî olaylar
suretinde ve hayatın içinden hadiseler olarak takdim
edilmektedir. Böyle bir yöntemle insanlığa hitap etmenin
insan psikolojisi açısından ne derece etkili ve anlaşılması
kolay bir üslûp olduğu ortadadır.[136] Kur’an-ı Kerim’de
kıssalar anlatılmasının gaye ve hikmeti; geçmişte yaşananları
ve bunların izleri açığa çıkarmak suretiyle insanların
unuttukları veya gafil oldukları olaylar üzerinde dikkatleri
yoğunlaştırmak, geçmişte gerçekleşmiş, fakat unutulmuş
olayları, doğru bir biçimde bildirerek ders almaları için
insanları o zamanda yaşatmaktır.
Eserlerinde yalnız tasavvufî bilgiler vermekle yetinmeyen
Mevlana, aynı zamanda eski şark efsanelerinden,
peygamberlere ve evliyaya ait kıssa ve menkıbelerden
örnekler de sunmakta[137] ve bunlardan dini anlatım ve
irşadında bir vasıta olarak faydalanmaktadır. Her zaman
insanları işlerin zahirine saplanıp kalmak yerine ondaki
hikmeti ve arkasında gizli hakikatleri görmeye çağıran
Mevlana: “Ey düşkün! Sen kıssadan hisse almaya bak!
Kıssaları duyup, “nakış” kelimesine “ş” harfinin eklendiği
gibi o kıssaların suretine bağlanan, dış yüzüne kapılan
kimseye benzeme!”[138] “Kardeş! Kıssa bir ölçeğe benzer;
mana, içindeki taneye. Akıllı kişi taneyi alır; ölçek var mı yok
mu, ona bakmaz.”[139] “Kıssanın içyüzü, bu tane ve tuzaktır.
Nefisle akıl arasındaki maceradır. Fakat sen dış yüzünün
tamamını dinle. Eğer yalnız manaya ait anlayış kifayet
etseydi, âlem halkı tamamıyla işten güçten kalır, âlemin
nizamı bozulur giderdi”[140] der.
İşte bu anlayışla hareket eden Mevlana, Mecâlis-i Seb’a’da
eski ümmetlere, peygamberlere ve azizlere ait kıssalardan ve
evliya menkıbelerinden örnekler vererek sohbetini
zenginleştirmekte ve bu olayları birer ibret sahnesi olarak
insanlığın gözleri önüne sermektedir. Hz. Muhammed
(a.s.m.) Efendimiz ve onu sihirbazlıkla itham eden Ebu Cehil
arasında geçen olayı[141], İsrâiloğullarından önceleri âbid ve
zâhit birisi iken dönemin padişahının hasta kızı vasıtasıyla
şeytan tarafından aldatılan ve zamanla başına türlü fenalıklar
gelen Rahip Barsisa’nın yaşadıklarını[142] ve Hz. Süleyman
ile Belkıs’ın kıssasını[143] anlatması, hep bu başlık altında
zikredilebilecek örneklerdir. İbrahim Ethem[144] ve Habîb-i
Acemî[145] ile ilgili olarak anlattığı menkıbeler de onun
sohbet ve irşatta evliya menkıbelerine bir yöntem ve vasıta
olarak başvurduğunu göstermektedir.
Sonuç
Mecâlis-i Seb’a’da oldukça uzun ve geniş tuttuğu ilk
sohbetinde Mevlana, bireysel ahlakî yozlaşmaya bağlı olarak
toplumsal bozulma ve çöküntüyü genel bağlamda ele alır.
Diğer altı mecliste ise daha çok bireyin kişilik zaafları ile
bunlardan kurtulma yollarını ve birtakım yüce erdemlerle
donanmanın gerekliliğini konu edinir. Yani burada Mevlana,
önce toplumsal ve daha geniş bir konuyu ayrıntılarıyla
anlatmış; daha sonraki meclislerde de bunları fertler
ölçeğinde ele alarak erdemli bir toplumun inşasında bireyleri
yüksek manevî/irfanî hedeflere yönlendirmeye çalışmıştır.
Mecâlis-i Seb’a’da tam anlamıyla “mutasavvıf/sûfî bir
vaiz/sohbetçi” tipiyle karşımıza çıkan Mevlana’nın, buradaki
sohbetlerinde temel irşat ve hitabet tekniklerine sıkça
başvurduğunu görmek mümkündür. Yukarıda atıflarda
bulunduğumuz çalışmada Arpaguş’un da belirttiği gibi[146]
Mevlana, vaaz ve nasihatlerinde aşırı dikkatli, kullandığı
ifade ve muhataplar konusunda seçici, müspet, sevdirici,
müjdeleyici bir tavır sezmek mümkündür. Kıssa ve
menkıbelerle, geçmiş toplumların müspet ve menfi yönlerini
ortaya koyarak insanların hisse almasını amaçlamakta ve bu
sayede onlara hata ve kusurlarını düzeltme ve kontrol etme
imkânı sunmaktadır. Anlaşılması güç ve mücerret kavramları
temsili anlatımlarla müşahhaslaştırmakta, zor gibi görünen
birçok konuyu tahkiye metoduyla anlaşılır ve kolayca hatırda
tutulur hâle getirmektedir.
Bunların yanında, din eğitimi ve öğretiminde sıkça
başvurulan takrir ve soru–cevap gibi yöntemlerle,
anlattıklarının, seslendiği topluluğun zihninde daha kalıcı ve
etkileyici olarak yer etmesini hedeflemiştir. Zaman zaman
canlı sahneler hâlinde anlattığı bazı olayları aktarırken
karşılıklı konuşma (mükâleme) unsurlarıyla süslediği
sohbetlerini, bazı soyut kavramları birer canlı varlıkmış gibi
konuşturmak (intak) suretiyle de cemaatle kendi arasında
interaktif bir iletişim kurma çabasına girdiğini
gözlemlemekteyiz.
Mevlana’nın Mecâlis-i Seb’a’daki sohbet metodunu
incelediğimiz bu makalemizi, yine onun dördüncü mecliste
yer verdiği tasavvufî muhtevalı bir dua örneğiyle sona
erdirelim:
“Ey Mâlikü’l-mülk olan Allah’ım! Müştak-ı cemalin olup
da keşti-i ictihatla varlık deryasından geçmek isteyenleri
selamet ü saadetle fazl u rahmetin sahiline kavuştur!
İlahî! Firak-ı cemalinle derdimend olanları da merhem ü
dermanın sayesinde ebedî bir rahmet ü afiyetle mezrûk kılıp
her birinin kalp gözünü bostan-ı gaybın ezhar u envarı
temaşasıyla nurlandır! Hevâ ve şehvet karanlıkları içinde
tenha dolaşan gece yolcularını dahi yolu kaybetmekten
muhafaza buyur!
Ya İlahe’l-âlemin ve ya Hayra’n-nâsırîn! ‘İnin!’[147]
Fermanıyla ruh kuşlarımızı dam ü dane sayesinde yakalayıp
şu toprak kalıba hapsetmiş olduğundan, onları yine fazl u
kemalinle bu çetin tuzaktan halâs edip âlem-i gaybı
müşahedeye muvaffak kıl!”[148]
[67]. Bu makale daha önce Tasavvuf İlmî ve Akademik
Araştırma Dergisi’nin Mevlana Özel Sayısı’nda (Ankara
2005, sayı 14), s. 251-266 arasında yayınlanmış olup, yazarın
izni ile buraya bazı tasarruflarda bulunmak suretiyle
alınmıştır. Bu vesile ile değerli meslektaşım ve arkadaşım
Doç. Dr. Ahmet Ögke’ye makalesini her türlü tasarruf
yetkisiyle bize verme nezaketinde bulunduğu için teşekkür
ederim. (D.G.)
Mevlana’nın irşat ve dinî anlatım yöntemleri konusundaki
“Mevlana’nın Dini Anlatım Metodu” (Marmara Üniversitesi
Sosyal Bilimler Enstitüsü, İstanbul 2001, yayınlanmamış
doktora tezi) isimli çalışmasını istifademize sunan Dr. Safi
Arpaguş’a ve ayrıca bu makaleyi son tahlilde bir Din
Eğitimcisi gözüyle okuyup değerlendiren ve önemli katkılar
sağlayan Dr. H. Yusuf Acuner’e teşekkürlerimi sunarım.
(A.Ö.)
[68]. Geniş bilgi için bk. Uludağ 1991:436; Cebecioğlu
1997:647; Yılmaz 1994:199-201; 1997:111-116.
[69]. Bk. Arpaguş 2001, 38.
[70]. Hulusi, 2001:5-6.
[71]. Mevlana, 1990, b: 117; Sipehsâlâr 1977:74-75.
[72]. Mevlana, 1990:117.
[73]. Mevlana, 1990:118.
[74]. Mevlana, 2001;93.
[75]. Mevlana, 2001;79.
[76]. Keklik, 1987:23.
[77]. Mevlana, 2002:44-45.
[78]. Mevlana, 2001:39.
[79]. Mevlana, 2001:39.
[80]. Mevlana, 2001:22.
[81]. Kasas Suresi, 28:81.
[82]. Mevlana, 2001:181-182.
[83]. bk. Aydın, 2004:209-245.
[84]. Müminûn Suresi, 23:82.
[85]. Mevlana, 2001:46.
[86]. Fetih Suresi, 48:4.
[87]. Mâûn Suresi, 107:4-6.
[88]. Mevlana, 2001:74-75.
[89]. Bk. Aydın 2004:85-112.
[90]. Arpaguş 2001:41-61.
[91]. Bakara Suresi, 2:102.
[92]. Mevlana, 2001:49.
[93]. Enfâl Suresi, 8:72.
[94]. Mevlana, 2001:136.
[95]. Necm Suresi, 53:17.
[96]. Mevlana, 2001:138-139.
[97]. Bk. Arpaguş 2001:61-68.
[98]. İbn-i Adî, 1988, V/324-325.
[99]. Mevlana, 2001:95.
[100]. Mevlana, 2001:148.
[101]. Mevlana, 2001:94-98.
[102]. Cüceloğlu, 1997:522.
[103]. Arpaguş, 2001:107-124.
[104]. Eflâki, 1989:225.
[105]. Mevlana’nın başta Hakîm Senaî ve Ferîdüddin
Attar olmak üzere kendisinden önce gelen mutasavvıf
şairlerden etkilendiği muhakkaktır. Bu etkiyi bizzat Mevlana
kendisi dile getirmiş ve zaman zaman onların sözlerini tefsir
etmeye çalışarak eserlerinde yer vermiştir. (Mevlana,
1990a:I/129, b. 1603 vd.; I/141, b. 1763; I/162, b. 2034.)
“Attar rûh, Senaî onun iki gözü idi. Biz Senaî ve Attar’ın
arkasından geldik” ve “Ben coşkunluğu terk etmişim, yarı
hamım. Tamamını Gazneli Hakîm’den dinle!” (Mevlana,
1990 a:III/306, b. 3748-49.) şeklindeki ifadeleri de Attar gibi
Senaî’nin de kendisine kaynaklık ettiğini ortaya koymaktadır.
Nitekim Mecâlis-i Seb’a’ya, Hakîm Senaî’nin ve Attar’ın
birer gazelini alması da bu babda değerlendirilebilir. (Bk.
Mevlana, 2001:132-136.)
[106]. Schimmel, 1999:47.
[107]. Mevlana, 2001:162.
[108]. Arpaguş, 2001:124-131.
[109]. Mevlana, 1990, a:II/278, b. 3622.
[110]. Schimmel, 1999:57.
[111]. Mevlana, 1990, a. VI/58-59, b. 699-703.
[112]. Mevlana, 1990, a: III/172, b. 2114.
[113]. Mevlana, 1990, a: III/171, b. 2109.
[114]. Mevlana, 1990, a: IV/163, b. 2015.
[115]. Arpaguş, 2001:124.
[116]. Mevlana, 1967:II/108, b. 3000.
[117]. Mevlana, 2001:158-159.
[118]. Mevlana, 2001:100-101.
[119]. Mevlana, 2001:101.
[120]. Mevlana, 2001:179.
[121]. Mevlana, 2001:180.
[122]. Bk. Çiçek, 2003:293-311.
[123]. Mevlana, 2001:114.
[124]. Mevlana, 2001:23.
[125]. Mevlana, 2001:138.
[126]. Mevlana, 2001:152-156.
[127]. Mevlana, 2001:13-15, 25, 60, 75, 78, 119, 192.
[128]. Mevlana, 2001:100.
[129]. Mevlana, 2001:102.
[130]. Mevlana, 2001:120.
[131]. Mevlana, 2001:165.
[132]. Mevlana, 2001:173.
[133]. Mevlana, 2001:189-190.
[134]. Arpaguş, 2001:131-137.
[135]. Koç, ts. 127.
[136]. Yıldırım, 1979:38-48; Şengül, 1994:336.
[137]. Demirci, 1997:83.
[138]. Mevlana, 1990, a: II/278, b. 3616-3617; IV/277, b.
3459-3464.
[139]. Mevlana, 1990, a: II/278, b. 3622.
[140]. Mevlana, 1990, a: I/210, b. 2623-2623.
[141]. Mevlana, 2001:35-39.
[142]. Mevlana, 2001:62 vd.
[143]. Mevlana, 2001:112-114.
[144]. Mevlana, 2001:103-104.
[145]. Mevlana, 2001:176-179.
[146]. Arpaguş, 2001:386-387.
[147]. Bakara Suresi, 2:36.
[148]. Mevlana, 2001:145.
MECÂLİS-İ SEB’A’DAN SEÇMELER
I– HAMDELE VE SALVALELER
1- Birinci Meclis
Kâinatı hiçbir araç olmaksızın yaratan, kalbe gelen her şeyi,
hâl ve dil ile söylenen sözlerin hepsini bilen Allah-u Teâlâ’ya
hamd olsun. O, kendisini tavsif edecek her türlü sıfatın zatına
yol bulmasından münezzehtir. O’nun emir ve hükmüne
muhalefet edecek kimse yoktur. Kesin deliller O’nun
ulûhiyetini gösterir. Eğer yerli yerinde görürse akıl da O’nun
vahdaniyetine şahitlik eder. Güç ve kudreti, mahlûkatın güç
ve kudretinin üstündedir. Lehte olsun, aleyhte olsun, her
yerde O’nun iradesi geçerlidir. O, tevfîkine nail kıldığı kişiyi
işinde başarıya ulaştırır; hâlini düzeltir; yüceliğine şahit olsun
diye onun sırrındaki şüphe perdelerini kaldırıp açar.
Rahmetinden mahrum kılıp tek başına bıraktığı kimse ise
şaşkınlık ve bilgisizlik derekelerine düşer; vaktini zayi eder,
amelleri boşa gider, O’nun lütfundan, kereminden ve
fazlından mahrum kalır. Halkın helak çukurundan kurtulması
için her tarafta dalgalanan bayrağı ve herkesçe bilinen
kılıcıyla Muhammed’i (a.s.m.) peygamber olarak gönderen,
her birisi birer dolunay olan ümmeti ile onun nübüvvetini
semada parlatan, kalplere şifa verip “Ey insanlar!
Rabb’inizden size bir öğüt ve gönüllerdeki dertlere şifa
geldi”[149] nuruyla kalpleri nurlandırıp şifalandıran kitabı
nebisinin kalbine indiren O’dur. O, mahlûkat batıl üzere
yürürken, Muhammed’i (a.s.m.) peygamber olarak onlara
göndermiştir. Zira onlar kör idiler, sağır idiler, dilsiz idiler…
Allah’ı bırakıp da hiçbir şey yaratamayan, bilakis kendileri
mahlûk olan şeylere mi tapıyorsunuz! İşte onu inkâr eden
yalancılar şakidirler, ebedî cehennemliktirler; onu tasdik edip
inananlar ise saiddirler, ebedî cennetliktirler.
Cenab-ı Hak Hz. Muhammed’e, onun ailesine, ashabına ve
bilhassa Ebu Bekr-i Sıddık’a, Ömerü’l-Faruk’a, Osman-ı
Zinnûreyn’e, Aliyye’l-Murtazâ’ya, diğer Ensar ve
Muhacirîn’e bol bol salât ve selam etsin.
2- İkinci Meclis
Hamd olsun Allah’a ki kâinatta mevcut olan muhtelif
mahlûkatın mizaçlarını, kader ve kazası sayesinde birbiriyle
ülfet ettirmiştir. O, ata ve ihsanını dilediği şekilde insanlar
arasında paylaştırmıştır. Güzelim takdiriyle her baş kaldıranı
zillet boyunduruğuna bağlamıştır. Her varlığı hüküm ve
tedbirinin meydanlarına çıkaran O’dur. O’na hamd ederim;
hamd, nimetlerinin fazlasını dileyiştir. O’na şükrederim;
şükür, kereminin, ihsanının görülmemiş lütuflarını
çoğaltmasını isteyiştir. Allah-u Teâlâ’dan başka ilah
olmadığına şahitlik ederim; O bir tektir, O’nun şeriki yoktur.
Yine şehâdet ederim ki Muhammed (a.s.m.) “Melik” ve
“Hallak” olan Allah-u Teâlâ’nın resulüdür. O peygamberi
güzel ahlakı tamamlamak, güzel fiillere yöneltmek, hevâ ve
hevese uymaktan insanları men etmek için gönderen O’dur.
Cenab-ı Hak o peygamberin âl ve ailesine, ashabına temiz
ve pak eşlerine bol bol salât ve selam etsin.
3-Üçüncü Meclis
Yücelik sadece kendi zatına mahsus olup, mahlûkatın tek
yaratıcısı, karanlığı aydınlığa, aydınlığı karanlığa karıştıran,
ölüleri diriltip dirileri öldüren, şan ve şerefte en yüce, zeval ve
yok olmaktan münezzeh, önceliğine bir öncelik ve
sonsuzluğuna bir son düşünülmekten uzak olan Allah-u
Teâlâ’ya hamd ederim. Akıllıların akılları O’nun sonsuzluk
denizinde boğulmuştur. Âlimleri ilimleri O’nun
samediyetinde parlamıştır.
Allah-u Teâlâ’dan başka ilah olmadığına şehadet ederiz.
Yine şehadet ederiz ki peygamberlerin önderi, muttakilerin
imamı, mahşer gününde ümmetin şefaatçisi olan Muhammed
O’nun kulu ve resulüdür. Hz. Peygamber (a.s.m.) keramet ve
iyilik mahalli olan semaya yükselenlerin en hayırlısıdır.
Cenab-ı Hak o peygamberin âl ve ailesine, ashabına,
özellikle de sadâkat ve vefa madeni (Sıddık) olan Ebu
Bekir’e, gerçekle sahte arasını ayırt edici (Faruk) olan
Ömer’e hilim ve hayâ timsali Osman’a kılıç ve
cömertlik/sehâ önderi Ali’ye, bütün Muhacirîn ve Ensar’a bol
bol salât ve selam etsin.
4- Dördüncü Meclis
Kâinatı yaratan, mevcudatı hükmü ile idare eden, insanları
neşr gününde yeniden dirilterek haşr yerinde bir araya getiren,
dönen feleği yeşil denizde (gökyüzü) ve gemiyi su üzerinde
yüzdüren Allah-u Teâlâ’ya hamd olsun. Küme küme bulutları
hava boşluğunda izhar eden O’dur. Şimşekler yüce dağların
tepeleri üzerine kılıç çektikleri zaman, toprak üzerine yağmur
oklarını yağdıran ve yıldırım hatibini bulut minberi üzerinde
nida ettiren O’dur. O’nun sevk ve idaresi ne yücedir! O, öyle
bir ilim sahibidir ki O’nun ilminden kalemlerin gizli sayfalar
üzerindeki hareketleri de yazdıkları da gizli kalamaz. O öyle
bir görendir ki sedefler içindeki inciler dahi O’nun
görüşünden uzak kalamaz. O öyle bir işitendir ki ne kör
karanlıklar içerisinde kalmış olan insanların sesleri, ne de
yüksek ağaçlarda cıvıldaşan kuşların sesleri O’na gizli kalır.
O ezelî kelam ile konuşandır; O’nun konuşması sesten,
lisandan, dil ve dudak hareketlerinden, yüce, harf ve zarf gibi
şekillerden ve okuma eyleminden mukaddestir.
Cenab-ı Hak Hz. Muhammed’e, onun ailesine, ashabına ve
bilhassa müttaki Ebu Bekir Sıddık’a, nakî/tertemiz Ömerü’l-
Faruk’a, zeki/pak Osman-ı Zinnûreyn’e vefî/vefalı Aliyye’l-
Murtaza’ya, diğer Ensar ve Muhacirin’e bol bol salât ve
selam etsin.
5- Beşinci Meclis
Hamd; her varlıktan önce (el-Evvel) olup, yüceliğinin
kıymetini takdir ve tavsif etmeye kimsenin gücünün
yetmediği; her varlıktan sonra (el-Ahir) olup, her varlığın
celâl eşiğine yöneldiği; delilleri akıllara apaçık göründüğü
için hiç kimsenin inkâr edemeyeceği şekilde zahir (ez-Zahir);
ve gizli (el-Batın) olmakla birlikte, vahdaniyeti için
yeryüzünde ve gökyüzündeki her zerrenin birer bayrak ve
şahit olduğu Allah-u Teâlâ’yadır. Gökyüzü O’nun sarayının
kubbesi ve eyvanıdır. Yeryüzü O’nun sarayının dümdüz
döşemesi, meydanı ve şadırvanıdır. Ariflerin kalpleri O’nun
topudur, kaza O’nun çevganıdır. Cennet O’nun rahmeti ve
Rıdvan da cennetin bekçisidir. Cehennem hapishanesi, Malik
ise gardiyanıdır. Kıyamet O’nun muazzam toplama yeri,
zulümleri sorgulayacağı dehşetli meydanı ve divanıdır. “Kim
ki zerre miktarı iyilik işlerse onu görecektir ve kim de
zerre miktarı kötülük yaparsa onu görecektir.”[150] O’nun
tartı ve terazisidir. Rahmeti ve ihsanı bütün âlemleri kuşattığı
gibi, merhamet ve gufranı da bütün asilere şamildir. O’nun
vasıflarını anlatma denizine dalan kimselerin dilleri tutulur.
O’nun celâl meydanına dalan kimselerin de beli bükülür. “O
her an yeni bir iştedir.”[151] Şanı böyle olan kimseye
muhalefet etmekten artık çekinin! Sermayesi inayet-i ezeliye
(ilahî yardım), işareti inşikak-ı kamer (ayın yarılması),
muhafızı “Kâfirler, Kur’an’ı işittikleri zaman seni
neredeyse gözleriyle devireceklerdi”[152] ayeti, himmet ve
rütbesi “Gözü ne kaydı, ne haddini aştı”[153] ayeti olan
Muhammed’i (a.s.m.) peygamber olarak gönderen O’dur. O
peygamberin nazarında dünya fânidir; bakî olan ukbadır
(âhiret). Âlemlerin Rabbi onun mabudu, mabudu onun
maksududur. Onun muhafızı Allah-u Teâlâ’dır. Cebrail (a.s.)
onun hizmetçisi, Burak bineği, Miraç seferi, Sidre-i Münteha
makamı, kâb-ı kavseyn arzu ve isteği, Sıddık (Hz. Ebu Bekir)
âşığı, Faruk (Hz. Ömer) adaleti, Zinnûreyn (Hz. Osman)
imamı ve damadı, Murtazâ (Hz. Ali) kahramanı ve keskin
kılıcıdır (Allah-u Teâlâ onların hepsinden razı olsun).
6- Altıncı Meclis
Zıtlardan ve şekillerden münezzehtir, ortaklardan ve
benzerlerden mukaddes, yok olmaktan ve zeval bulmaktan
yüce olan Allah-u Teâlâ’ya hamd olsun. Önüne ön olmadığı
gibi sonuna da son olamaz. Kalpleri hâlden hâle çeviren
O’dur. Zamanları, kaza ve kaderi dilediği gibi hükmü altında
tutandır. Hâlleri döndürendir. O’nun için “ne zaman?” ve “ne
zamana kadar?” denemez. Bu kadim (öncesi olmayan)
hakkında bu çeşit söz söylenemez. O, bu âlemi eşi ve benzeri
yok iken meydana getirmiştir. Âdem’i (a.s.) ve onun neslini
kurumuş balçıktan yaratmıştır. Âdemoğullarından cennetlikler
de vardır, cehennemlikler de; rahmetten uzaklaşmışlar da
vardır, vuslata erenler de; gerisin geriye gidiş şerbetini içenler
de vardır, devlete eriş elbisesini giyen de. Bu hususta
lisanların itirazını kesmiştir. Çünkü “O yaptığından sorumlu
tutulamaz; bilakis insanlar yaptıklarından
sorumludurlar.”[154] Rabb’imiz, kendisiyle uğraşılmaktan ve
tartışılmaktan yücedir. Mahlûk O’na nasıl itiraz edip soru
sorabilir ki? Mahlûkat mevcut değilken onu yaratan O’dur.
Böylece o harekete geçmiş ve dağlar gibi yürümeye
başlamıştır. “Dağları görürsün de yerinde duruyor
sanırsın, oysa onlar bulutlar gibi hareket ederler: her şeyi
en güzel bir biçimde yaratan Allah’ın işidir bu. O’ndan
başka ilah yoktur; O büyüktür, yücedir.”[155]
Cehalet, küfür ve sapıklık ortalıkta kol gezerken
peygamberimiz Muhammed’i (a.s.m.) gönderen O’dur. O da
ümmetine en güzel söz ve davranış ile nasihatte bulunmuş,
haram ve helalin yollarını göstermiş, her durumda Hak
yolunda çalışmaktan geri durmamıştır. Onun sayesinde bu
batıl denizi inci mercan denizine dönüştü de âlem düzene
girdi. Cenab-ı Hak ona, en hayırlı aile olan onun ailesine, can
dostu ve malını mülkünü onun uğrunda harcamaktan
çekinmemiş olan Ebu Bekr-i Sıddık’a, en çetin zamanlarda
ona itaatten geri durmamış olan Ömerü’l-Faruk’a, sabahakşam
tilâvet ve zikirden bir dem geri durmamış olan Osmanı
Zinnûreyn’e, putları kırıp nice güçlüleri yere sermiş olan Ali
b. Ebî Tâlib’e, gecenin karanlığı, gündüzün ışığı kılıç gibi
parlayıp âlemi aydınlattığı müddetçe, her türlü tazarru ve
niyaz ile onlara salât ve selam olsun.
7- Yedinci Meclis
Ariflerin canlarını itaat ve ittibâ ufuklarında uçuran, onları
nehy buyruğuyla günahtan uzak tutan; âşıkların kalplerine
muhabbet şarabını içirip onları sarhoş eden; gönüllere kendi
zikrini sürekli ilham eden; verdiği belaya sabredene sevabının
bolluğunu gösteren ve böylece belanın acılığını tatlıya
döndüren; zenginlik verdiği kimselere halka karşı ihsan ve
iyilikte bulunmayı emrederek kendisine hamd ve şükür
etmeyi gerekli kılan Allah-u Teâlâ’ya hamd olsun.
Sevdiği kimselerin kalbini muhabbetine karargâh yapıp
muhabbetini o kalplerin en derinliklerine yerleştiren Allah ne
yücedir! Tevhit ve marifetinin delillerini ariflerin canlarına
nakşedip ruhlara, cemalini görebilmek için cennetin ortasına
doğru sevinçle uçmayı ilham ederek kendisine müştak kılan
Allah ne yücedir!
Sahibini ilahî azap ve kahırdan koruyan bir şehadetle,
Allah-u Teâlâ’dan başka ilah olmadığını şahitlik ederim. O bir
tektir, eşi ve ortağı yoktur. Yine Hz. Muhammed’in O’nun
kulu ve elçisi olduğuna da şahitlik ederim. Ki onun şeriati en
son şeriat olup peygamberlik mührü de onunla son bulmuştur.
Allah-u Teâlâ ona, ashabına, inananlarına, raşit halifelerine,
bilhassa sözünde ve inancında doğru (Sıddık) olan Ebu
Bekir’e, hak ile batılı ayırt etmiş (Faruk) olan Ömer’e, Allahu
Teâlâ’nın kalbini marifeti ile nurlandırdığı Osman-ı
Zinnûreyn’e, ahlak ve siretinden razı olunmuş (Murtazâ) olan
Ali’ye, Allah-u Teâlâ’nın rahmet ve kurbiyeti ile kendilerini
şereflendirdiği Hasan ve Hüseyin’e, bütün Muhacirin ve
Ensar’a ve kendisine tâbi olan herkes üzerine bol bol salât ve
selam etsin.
[149]. Yûnus Suresi, 9:57.
[150]. Zilzâl Suresi, 99:7-8.
[151]. Rahmân Suresi, 55:29.
[152]. Kalem Suresi, 68:51.
[153]. Necm Suresi, 53:17.
[154]. Enbiyâ Suresi, 21:23.
[155]. Muhammed, 20/19
II– DUA VE MÜNACATLAR
1- Birinci Meclis
Ey melik ve padişahımız! Sen bizim hırs ateşimizi rahmet
suyunla söndür. Müştaklarının canlarına vahdet şarabını tattır.
Gönlümüzün özünü marifet nurlarıyla, vahdet sırlarıyla
nurlandır. Uçsuz bucaksız rahmet ovanda açıp kurmuş
olduğumuz umut ağlarımızı saadet kuşlarıyla, keramet
avlarıyla şereflendir.
Bağrı yananların seher vakitlerinde çektikleri ahları, atâ ve
ihsan kulağıyla duyup kabul eyle. Senden ayrılığın ateşiyle
yanıp tutuşan âşıkların bağırlarından çıkıp gök kubbeye ve
ruhlar meclisine ulaşan dumanları, vuslat kokusuna bürü. Aşk
saltanatının damına bekçiler gibi sopacıklarını vuran
sözlerimize, söyleyip işittiklerinize, “Ecirlerini hesapsız
olarak verir”[156] lütfundan daima ihsanlarda bulun;
kalimizi/sözlerimizi hâlin özü kıl; hâlimizi de kâl
mertebelerinden kurtar; iki dünyanın da kötülüğünden koru;
düşmanlarımızın başımıza gelmesini istedikleri şeyleri bizden
uzaklaştır; dostlarımızın hakkımızda diledikleri, umdukları
şeylerden daha yüce kıl bizleri. Ey lütuf hazinesinin sonsuz ve
cömertlik denizinin ucu bucağı bulunmayan!
* * *
Ey sahibimiz, ey padişahımız! Herkesin gözünü, doğru yolu
görmesi için nurlandır. Herkesin kalbini, işin sonunu düşünme
lütfuyla gül bahçesi gibi beze. Herkesin gönlünü, ezelî olan
sevgi ve ihsanının muhabbetine, merhametine, ebedî
bağışlarına ısındır, onlarla hem dem kıl. Herkesin hayal
melekesini apaçık olan küfür ve isyan düşmanlarıyla, gizli
olan riya, gösteriş, şüphe, münafıklık, hased, nefret, kin
düşmanlarından koru. Şu din kalesinin bekçilerini gaflet ve
tembellik uykusundan koru da “Rahip ve papazlardan çoğu
insanların mallarını haksız olarak yerler ve onları Allah
yolundan saptırırlar”[157] ayetiyle bildirilen yüzleri örtülü
hırsızlardan o kaleyi korusunlar ve onlara galip gelsinler.
Şehvete susamışları, şeytan dünyanın zehirli suyuyla aldatır,
kandırır; çok susuz olduklarından o şerbete kanarlar,
zehrinden gaflet ederler: Bu susuzların susuzluklarını Hz.
Peygamber’in (a.s.m.) havuzundan, Kevser suyundan gider,
şeriatın tatlı suyuyla onların ciğerlerini serinlet de şeytanın
zehirli suyuna aldanmasınlar. Gece-gündüz, Sen’in uğrunda
kulluk etmeyi dileyen, kulluğa koyulan, şeriata uyan ibadet
ehlini, kendilerine tapmaktan, nefis putlarına kanmaktan koru
da ibadetleri, Yahudilerin, Hıristiyanların ibadetleri gibi
sapıklık yoluna sapmasın, hiç olup gitmesin.
Ya Rab! Geceleri kullukla geçirip uyumayanlar, gündüzleri
oruç tutanlar, nefisleriyle savaşanlar ordusuna yardım
müjdeni gönder de ayaklarını diresinler ve “Ey Şeytan!
Süvarilerin ve piyadelerinle onları yaygaraya boğ!”[158]
ayetinde bildirdiğin karalar giyinmiş şeytan ordusuna her gün
altı yüz kere saldıran Hak taliplerinin ordusunu zafere ulaştır.
“Ey melekler! Ben de sizinle beraberim; haydi müminlere
destek olun!”[159] müjdesini Sen’in dergâhından getiren ve
San’a yakın olan (Mukarrebûn) meleklerini gönder de Sen’i
dileyenlerin gönüllerindeki bozguna uğrama korkusunu
vesvese veren şeytanların gönüllerine sal; şeytanların
gönüllerindeki güç ve kuvveti din yolundaki zayıfların
gönüllerine ver ki onlar bir tek yardımla Hz. Davut gibi
“Allah’ın izniyle onları bozguna uğrattılar”[160] hükmünce
şeytanları darmadağın etsinler. Nefs-i emmare Câlût’unu, akıl
Davut’una karşı bozguna uğrat, tutsak et; “Davut da Câlût’u
öldürdü; Allah kendisine saltanat ve hikmet ihsan etti”[161]
hükmü zuhur etsin.
İlahî! Bu dünyanın saltanatı da Sen’in elinde, öbür dünyanın
saltanatı da... Ey iki saltanatın da sahibi! Zayıf kullarını din
düşmanlarının ayaklarının altında ezdirme. Az da olsa
dileğimiz bu, büyük de olsa kabul, lütuf ve icabet ancak
Sen’den. Biz, âcizane niyazımızı dergâhına arz ettik; artık
uçsuz, bucaksız ve nihayetsiz rahmetinden Sen ihsanda bulun,
ey Âlemlerin Rabbi ve yardım edenlerin en hayırlısı!
2- İkinci Meclis
Ey padişah! Bu kulların, bu kölelerin, şu gerçek yalvarışla,
özden gelen temiz niyetlerle şurada toplanmış olan
yalvaranların, Sen’in rahmetini uman herkesi saadetlere
eriştir; onlara din ve dünya dileklerini ihsan eyle; lütuf ve
yardımlarını onlardan esirgeme. Gaflet uykusuna dalmış
olanları lütfunla uyandır. Her birinin yaratılış ağaçlarını
kulluk meyveleriyle süsle. Şu yeryüzünün uzağındaki ve
yakınındaki herkesin sığınağı olan vaktin padişahını da
tehlikelerden ve zararlı güneşin hararetinden koru. Onun
dosdoğru saltanatının temelini yardımın ve muhafazanla
kuvvetlendir; devlet sancağını yardım ayetleriyle, saadet
tuğrasıyla, iyilikle ve güzellikle destekle. Ona hizmet etmek
için makam ve mansıp sahibi olmuş devlet erkânının da ikbal
saadetini artır.
İslam’a ve Müslümanlara yardım eden, padişahlara ve
sultanlara nasihatlerde bulunan, bidatin kökünü söküp atan,
şeriata destek olan, görüş ve arayışın temelini kuran, halkın
müftüsü, güzelce öğütler veren bir üstat ve müşfik bir eğitmen
olan ve bu duacıyı (Mevlana’yı) da kutlu hatırından hiç
çıkarmayan bu padişahın bu hâlini din ve dünyasının
kutluluğuna vesile kıl, ey merhametlilerin en merhametlisi.
3- Üçüncü Meclis
Ey melik! Ey padişah! Şu an ve şu saatte yaptığımız salât ve
selamlarımızı, gök ve yeryüzünün kandili, yüce peygamber
Hz. Muhammed’in tertemiz ruhuna ulaştır. Bizler sâlih amel
yumurtalarını beden çöplüğüne, ten gübürlüğüne koyduk, Sen
onları şehvet kedisinin pençesinin zararından koru.
Ey Yaratanımız! Gönüllerimize güzel amelleri elde etme
yolunda güç ve kuvvet ver ki şeytanın vesvesesine
kapılmayalım. Hırsın acı suyuyla çoraklaşmış olan
vücudumuzu, mücahedeye muvaffak kılıp tatlı bir hâle getir.
Gönüllerimiz hayallerin vesveselerin ayakları altında
kalmış, çiğnenip dümdüz olmuş ve katılaşmış; onları tevfik
yağmurlarıyla, ibadet Hızır’ıyla/yeşilliğiyle beze de kızarmış,
kızgın bir hâle gelmiş ahlak sacımızı taş yüreklilerin
delmesinden koru. Ölüm anında, can kuşumuzun beden
kafesinden çıkacağı zaman, ona yemyeşil saadet ağacının
dallarını göster de onları dilesin; o dilekle, bir hoşça kanat
çırpsın; ürkmeden, sevinçle kafesten uçup gitsin…
4- Dördüncü Meclis
Ey padişah! Ey sultan! Cemaline müştak olup da varlık
denizinden gayret gemisiyle geçmeye çabalayan kişilerin
canlarını selâmet ve saadet ile rahmet sahiline ulaştır.
İlahî! Senin ayrılık derdine düşenlerin dertlerine,
merheminle, derman-ı ilahin ile ebedî rahmet ve sıhhatle
rızıklandır; her birinin gözlerine gayb bahçesinin çiçeklerini
görüp seyretmekle nurlanmayı nasip eyle. Hevâ ve heves
karanlıklarında yalnız başına geceleyin yol alanları
sapıklıktan, yolsuzluktan Sen koru.
Ey âlemlerin Rabbi ve yardım edicilerin en hayırlısı!
“İnin!”[162] Fermanıyla ruh kuşlarımızı, topraktan kalıp ve
suret evinde hapseyledin; fazl ve kereminle bu çetin tuzaktan
onları kurtarıp gayb âlemini mühâhedeye muvaffak kıl…
5- Beşinci Meclis
Ey padişah! Zatın dimdik ve ebedî olduğu için Sen’in
bahşedeceğin mülk ve devlet de sonsuzdur. Hiçbir hizmetimiz
yok iken, tevhit mülkünü bizlere bahşeden zat-ı şerifin olduğu
gibi, “Biz âdemoğlunu şereflendirdik”[163] altın tacını hiçbir
itaatimiz olmadan başımıza koyan da yine zat-ı şerifindir.
Sana şükretmediğimizden ve Sana karşı kusurlarımızdan
dolayı o tacı kahır yağmasıyla başımızdan alma; zira düşman
olan İblis bize kastederek yaltaklanmada, çevremizde dönüp
dolaşmada, marifet elbisesini, göz aydınlığımızı, muhabbet
tacımızı başımızdan çekip almak için hileler düzmede!
Ey düşmanı da dostu da yaratan! Şu kullarını onun
düşmanlığına bırakma. Zira şefaatçi dost ve yüce nur bizim
peygamberimizdir (a.s.m.). Şefaat kemerini beline bağlayarak
sırat köprüsünün bir ucunda duran odur; ümmeti azap
dumanından esenlikle geçirmeyi sağlamak ister… Sen o
âlemlere güneş ve Âdemoğullarına rahmet olan zatı bizlere
şefaatçi kıl. “Settârü’l-uyûb (ayıpları, suçları örten)”
sıfatınla bizim suçlarımızı ört de ona karşı utandırma.
Ey padişah! Buyruğuna uyanlara sevap vermekten bir ziyan
gelmez Sana; günahkârlara azap etmekten de bir kâr elde
etmezsin sen: Ateş-i aşkınla yanıp kavrulmuş ciğerlerin hakkı
için Sen bizim ciğerlerimizi ebedî ayrılık ateşiyle yakma. Her
ne dilersen yapabilirsin; bize ne çeşit darılırsan layığız ona
biz; Sen’in lütfundan, rahmetinden özge bir çare de
bilmiyoruz biz.
Ey çaresizlere çare bulan, ey nereye gideceğini
bilemeyenlerin, yeri-yurdu olmayanların sığınağı! Ebedî lütuf
gölgesini üzerimize gönder. Dostların gönüllerini tevhit
incisinin sedefi hâline getiren ve herkesi, her şeyi kuşatan
nimet bahşediciliğinle bizleri donat. Gönül sedefimizi telef
eyleme. Bizi geçmiş ve gelecekler karşısında rezil, rüsva
etme. Değil mi ki âlem Sen’in dileğince geçip gitmede; gök
Sana köle olmuş; gökte ve yerdeki herkesi, her şeyi ezip
geçenler Sen’in karşında kahrolmada; parıl parıl parlayan
yıldızlar Sen’den ışık dilenmede; padişahlar ve sultanlar
Sen’in yardıma muhtaç olmayan devletinin zekâtıyla
geçinmede! Değil mi ki bize öylesine bir devleti duyurdun;
bizi bu devletten mahrum bırakma! Dudağımızı değirdiğin,
dudağımızı ıslattığın o şaraptan bizi ayırma; bizi
varlığımızdan geçir, bizde varlık bırakma.
Ey saki! Aşk şarabını sun
Sun da aklın lafı bir yana gitsin.
Ruh zerreleri “elest (değil miyim)?” günü o şarabı içmişti
de sarhoşçasına “beli (evet)” demişti hani; işte o şarabın
hepsini üzerimize dök de bizi şu, yüz binlerce vesvese ve
düşünceden kurtar!
Ey saki! Hani bize evvelce sunmuş idin bir bade
Bir-iki küp daha sun ondan da neşemizi artır
Ya onu bize tattırmamalıydın daha önce
Ya da artık bize yerlere düşmek yakışır.
6- Altıncı Meclis
Ya Rabbi! Ey kullarını besleyip büyüten! Bizi devletine
erdirdiğin, vuslatına kavuşturmak için yetiştirdiğin kullarını
besleyip büyüttüğün nur ile besle; ahırlarda beslenen öküzler
ve koyunlar gibi yahut eti ve postu için beslenen hayvanlar
gibi besleyip büyütme! Zira Sen ancak düşmanları öyle
yetiştirirsin. His kuşlarımızı göğe uçmak için ilim ve hikmet
yemiyle besle; boğazını kesmek için şehvet yemiyle besleme.
Oyuncu felek geceleyin oynayanlar gibi, şu yıldızların hayal
çadırı ardından gezegen oyuncular çıkarmada, oyunlar
oynatmada; biz de bu hengâmeye dalıp bu oyunu
seyretmedeyiz; böylece ömür gecemizi sona ulaştırıyoruz…
Ölüm sabahı gelip çatmada; feleğin bu oyununun devri
bitiyor; biz ise ömür gecemizi yele veriyoruz...
Ya Rabbi! Ölüm sabahı gelip çatmadan gönlümüzü şu
oyundan soğut da bu seyir ve seyrandan vazgeçelim.
Geceleyin yol alanlardan geri kalmayalım. Sabah olup tanyeri
ağarınca Sen’in kabul ediş yurduna ulaşalım. Ya Rabbi! Senin
bengisuyu (ab-ı hayat) müjdeleyen sesin canların kulağına
erişmiştir de hepsi de yola düşmüştür. Derken o upuzun çölde
bengisuya susamışların önlerine şu âlem çıkıvermiştir de
hepsi bu âleme üşüşmüştür. Kılavuzlar, suyu bilip tanıyanlar:
“Bu su bengisuya benzer ama o değildir, bengisu ileridedir,
geçin buradan, yürüyün, gidin; bengisu öylesine bir sudur ki
içen asla ölmez; onunla yeşeren ağaç asla sararıp solmaz; o
bengisu ile gülen gül asla dökülmez; bu gördüğünüz su değil,
ölüm suyudur. Kim bu geçici yaşayış suyundan daha fazla
içerse o herkesten daha çabuk ölür. Görmez misin ki
sultanların, padişahların ömürleri kullardan daha azdır? Hangi
ağacın dalı bu sudan fazla içerse o dal daha tez sararır, solar.
İşte şuracıkta, bak da gör: Gül bu sudan içti, ona kandı da
hemencecik, ter ü taze bir hâlde gülümsemeye başladı,
bahçedeki her çiçekten, her gelinden daha fazla güleç bir hâle
geldi, ama hepsinden önce de sararıp döküldü” diye
bağırıyorlar. Bağırıyorlar, ama bu ses pek az kişinin kulağına
değdi ve bu kapkara, bu bulanık suyu bayağılara terk ettiler.
Efendim, padişahım! Bizi o az kişilerden et. Bu bulanık
sudan kurtar bizi. Kurtar da öbürleri gibi karnı, yüzü şişmiş
bir hâlde, bu kaynağın başında ölmeyelim ve bengisuyu
aramaktan mahrum kalmayalım.
[156]. Fâtır Suresi, 35:30.
[157]. Tevbe Suresi, 9:34.
[158]. İsrâ Suresi, 17:64.
[159]. Enfâl Suresi, 8:12.
[160]. Bakara Suresi, 2:251.
[161]. Bakara Suresi, 2:251.
[162]. Bakara Suresi, 2:36.
[163]. İsrâ Suresi, 17:70.
III– TASAVVUFÎ-AHLAKÎ KONULAR
1- Ahlakın Bozulması
O hem korkutucu hem müjdeci olan yüce peygamberden,
gökyüzünün de yeryüzünün de ışığından, peygamberlerin en
güzel, en açık ve en güzel söz söyleyeninden (en güzel
rahmet, en güzel dua onun için olsun) şöyle rivayet edilmiştir:
“Ümmetimin değerden düşmesi ahlaklarının bozulduğu
andır. Böyle bir zamanda ancak benim sünnetime sarılanlar
felah ve kurtuluş bulabilir; hem de onlara yüz bin şehit sevabı
verilir.”[164] Allah’ın elçisi doğru söylemiştir. İki âlemin
elçisi, insanların ve cinlerin imamı, “Ömrüne yemin ederim
ki!”[165] saltanatının sahibi, “Sen olmasaydın”[166] hitabının
mazharı, “Ben Arap’ın en güzel söz söyleyeniyim”[167]
hükmünce en güzel ve yerinde söz söyleyen, “Âdem de ondan
sonrakiler de kıyamet günü benim sancağımın altındadır;
fakat övünmem ben”[168] hükmünce kendisine uyulan, izi
izlenen, “Fakr/yokluk övüncümdür”[169] diyen o peygamber
şöyle buyurmaktadır: “Ümmetimin değerden düşmesi
ahlaklarının fesada uğradığı zamanlarda olur.”
“Ey Allah’ın elçisi” dediler, “o hâlde ümmetin ne yüzden
değerden düşer?” Buyurdu ki: Ümmetimin ahlakı bozulmaya
başlayınca o giyindikleri, iki dünyada da parıl parıl parlayan
“Takva elbisesi var ya, işte bu elbise daha hayırlıdır”[170]
elbisesini günah kiri kaplar, giyinmiş oldukları gökyüzünün o
atlas elbisesini, o Muhammedî ipek kumaşı yıpratırlar, islerepaslara
bularlar da bu yüzden değerden düşürürler.
“Ey Allah’ın elçisi! dediler, o elbise böylece islere-paslara
bulanır, değerden düşer, günah isiyle kararırsa ‘Şüphesiz,
Allah, kendilerine cenneti verme mukâbilinde inananların
canlarını ve mallarını satın almıştır’[171] müşterisi alıcılığa
girişmez, onların değerden düşmüş kulluk kumaşlarını almaz,
7Ecirlerini hesapsız olarak öder’[172] bedelini vermezse;
onlar da parasız-pulsuz, azıksız-sermayesiz kalırlarsa hâlleri
nice olur?
Senin misalin gurur/aldanma evindeki insana benzer
Senin misalin Nişâburlu kar satıcısına benzer
Temmuz ayında karcağızını kucağına almıştı
Kendisi de yok-yoksul biriydi.
Bir yandan sıcaktan kar eriyordu
Bir de adam yanan yüreğiyle soğuk ahlar çekiyordu
Şu sözü söylüyor ve gözyaşları yağdırıyordu
Malımız pek kalmadı, kimse de satın almadı.
İşte onlar da böyle feryat ederlerse şu varlık karımız
değersiz bir hâle gelip günah güneşinin ateşiyle erimeye
başlarsa gene malımızın değer bulması, umut keselerimizin
dolması için biz kar satanların çaresi nedir?” dediler. Cevap
olarak buyurdu ki: Ümmetimin fesada uğradığı, ahlakının
bozulduğu zaman, ancak benim sünnetime sarılan kimse
değerden düşmez.
İşi bozulup da şaşıran kişilerin
Yeğdir boyunlarına geçmesi bir ipin.
Sünnetim şudur: Dostlarım yollarını yitirdiler de yanlış yola
saptılar. Suç dikenliğine ayakbastılar da ayakları o dikenlikte
yaralandı mı inat edip ısrar edip o dikenliğe gitmemeleri
gerek; çünkü inat kötüdür.
Yoluna gülistan kapıları açtık, ey yalınayak
Ayakların niceye bir dikenliğe koşacak?
İşlediği işlerde inat ederse bir kişi
Un-ufak eder onu yedi değirmenin taşı
Ayaklarının dikenden yaralandığını gördüklerinde, yanlış
yola saptıklarını bilmeleri, dikenliğe düştüklerini anlamaları,
önlerine, arkalarına bakıp yoldaki belirtileri görmeleri gerekir.
Çünkü ben bu feryadı duyulmaz, iz belirmez yolda, yolcular o
işaretleri arayıp bulsunlar, akılları şaşıp başları dönmesin,
avcıların karda avın ayak izlerini aradıkları, o izleri izleyip
koştukları gibi bu sapıklık, bu azgınlık karında, benim adı
“sünnet” olan ve doğru yol gösteren, önceki ve sonraki ayak
izlerimi arasınlar, bulup birbirlerine söylesinler diye havaya
belirtiler, izler koymuşum, bu çölde ırmaklar akıtmışım,
birbiri üstüne taşlar yığmışım. Benim ayak izlerime uyarlar da
suç dikenliğinden yuları çevirirlerse kabul gülistanına
dalarlar: ebedî zevk ve sefaya dalan, sonsuz padişahlık süren
güzellerle, şehitlerle beraber otururlar, onlarla aynı kadehten
içerler, hem dem olurlar. “İşte onlar, Allah’ın nimetleriyle
nimetlendirdiği peygamberlerle, sıddıklarla, şehitlerle ve
sâlihlerle beraber olurlar.”[173] Belki şehitlerden de üstün
olurlar; çünkü “Ona yüz bin şehidin sevabı verilir” denmiştir!
“Ey Allah’ın elçisi, bu fazileti niçin ve nasıl elde ederler?”
dediler, çünkü onlar da iş yapmada, bunlar da; adalet terazisi
de asılmış! Hangi adalet terazisi? “İnsan için ancak
çalıştığının karşılığı vardır”[174] terazisi, söz budur ancak,
“elde ettiğin ecir didindiğin, yorulduğun kadardır” terazisi…
“Artık kimin terazisindeki tartısı ağır gelirse…”[175]
terazisi. Senin bile zerre kadar aklın var da işçileri işe
yollarsın, sonra da “filan işçi bağda on gün bel belledi; filan
işçi beş gün, filan işçi de bir gün çalıştı” diye yazarsın; her
birine işlediği işe göre para verirsin, yanılmazsın; böyle
olduğu hâlde “Ben sizin bilmediklerinizi de bilirim”[176]
bilgini “Göklerde ve yeryüzünde zerre kadar bir şey
ondan bile gizli kalmaz”[177] hükmünün sahibi, o her şeyi
bilen Cenab-ı Hak, siyah bir karıncanın karanlık bir gecede,
siyah bir taşın üstündeki o incecik ayaklarıyla düşüp
kalktığını, yürüyüp gittiğini bilir, görür; o kapkaranlık gecede,
o karıncanın hızlı mı yahut yavaş mı gittiğini; yuvasına mı
yahut yem toplamaya mı yöneldiğini gören O yüce, O noksan
sıfatlardan münezzeh olan Cenab-ı Hak, O her şeyi bilen,
kullarının ne kadar zahmet çektiklerini, ne kadar çalıştıklarını,
gönülleri hasretlerle, ahlarla dopdolu asilerin gözlerinden
dökülen yaşların, dergâhındaki ariflerin gönüllerinden sızıp
damlayan kan katrelerinin, seher vakitlerinde, o vakitleri
tespih ile geçirenlerin nefeslerinin sayısını, gece-gündüz “O
yüce kudretli padişahın huzurunda, sadakat
makamında”[178] mücahede ülkesinin sahipleri olan, güleoynaya
nağmeler söyleyerek özlerinden gelen bir gayretle
yürüyen yolcuların adımlarının sayısını bilir.
Bizler ki sefer eyleriz tenha gecelerde
Sultanların tacına bile bakarız nazar-ı hakaretle.
Canla, gönülle giderler; ne ata binerler, ne yaya yürürler.
Gönülsüzdür onlar, gönüllerini vermişlerdir; binekleri de
yoktur, azıkları da. Onlar tevekkül ayağıyla cüz’ün de küllün
de dergâhına giderler.
Zira, “Biz insanların yaptıkları ve geride bıraktıkları
şeyleri yazarız”[179] buyuran O yüce Zat, kullarından can
feda edenlerini, ezelî ilminde birebir, zerre-zerre, kıldan kıla,
saymamış, bilmemiş olsun ha! İmkân var mı buna? Mademki
öncekilerin de sonra gelenlerin de attıkları adımları, alıp
verdikleri solukları, pişmanlıklarını saymıştır, yazmıştır; O
sırf adalet olan Cenab-ı Hakk’ın adalet oku, kılı bile ikiye
böler, böyle bir adil-i mutlakın adaletine, böyle bir insaf-ı
mutlakın insafına nasıl sığar, nasıl yakışır ki bu işçiye yüz,
yüz bin ücret versin de aynı işi yapan öbür işçiye bir versin?
Ey Allah’ın elçisi, ey gökyüzündekilerin de müşküllerini
halleden, yeryüzündekilerin de! Ey “Âlemlere rahmet” olan!
Müşkülümüzü hallet; çünkü bugün gökyüzündekilerin de
müşküllerini halleden sensin, yeryüzündekilerin de…
Hakikat erinin şu âlemde bir nişanı olsaydı eğer
Rumuz-ı ilahîye gönülden tercüman olurdu beşer
O âleme yol bulsaydı eğer sahradaki kuşlar
Her kuşun kanadından müşküllere olurdu anahtar
Gezmek nasibi değil herkesin aşk pazarında
Yoksa binlerce âşık kervanı zuhur ederdi her taşın
altında…
Allah’ın Elçisi (a.s.m.), o ezelî âlemin tercümanı, o Arap’ın
da acemin de en fasihi, en güzel konuşanı, o ilim ve kerem
madeni, o davulsuz, bayraksız padişahlar padişahı, o beşerin
efendisi, varlıkların ve var olanların sultanı cevap verdi de
buyurdu ki:
Ey sadık dostlar! Ey bana gönülden inanarak uyanlar! Bilin
ki hani sel, bütün kuvvetiyle dağlardan, tepelerden âşıkçasına,
coşa-köpüre denize koşar; ırmaklar, coşa-köpüre denize akar;
binlerce el ve ayakla denize ulaşır ya… Çünkü sular,
birbirinin eli ayağı, bineği durağı kesilmiştir, birbirine destek
olmuştur da su katreleri bu kuvvetle dağlardan akar,
ovalardan geçer, asılları olan denize ulaşırlar; her katre
“Rabbine dön!”[180] diye bağırır… Bu neden şaşılacak bir
şey olsun? Asıl şaşılacak şey, asıl sarp ve güç iş şudur: Bir
dağlıkta yahut bir mağaranın içinde yahut da aman vermez bir
ovada bir katre, tek başına kalır; o katrenin madeni, aslı
denizdir; onu arzular; o elsiz ayaksız katre, eli yokken ayağını
atar, denizin özlemiyle elini uzatır, ne sel yardım eder ona, ne
de bir dostu vardır… Öyle olduğu hâlde düşe kalka
yuvarlanmaya koyulur; özlem ayağıyla denize koşar, zevk
bineğine biner, yol almaya koyulur…
Ey çaresiz katre! Toprak senin düşmanın, yel senin
düşmanın, güneş senin düşmanın; ulaşmayı dilediğin deniz de
çok uzak. Ey elsiz-ayaksız katre! Bunca düşman arasından
denize nasıl varacaksın sen?
Ama o katre, hâl diliyle der ki:
Ben bir katreyim, zayıfım ama uçsuz-bucaksız denizin
yardımıyla içimde bir özlem var. “Emaneti insan yüklendi;
zira o çok zalim ve cahildir”[181] hükmüne mazhar
olmuşum… “Şüphe yok ki biz emaneti göklere, yeryüzüne ve
dağlara arz ettik, onlar onu yüklenmekten çekindiler ve ondan
korktular”[182] hükmünce bu çölde seller bile yol
alamamaktan korkup titremektedir; bu amansız çölün
tehlikesinden gökler bile titremektedir; dağlar bile
“Rabb’imiz! Biz bu emaneti yüklenemeyiz, gücümüz
yetmez!” diye feryat etmededir; yeryüzü bile “ben o yol
alanlara toprak kesilmişim ama canımda o güç, o kuvvet
yok!” demededir; fakat bir katreden ibaret olan insanın canı
hizmete bel bağlamıştır da der ki:
Sen bana bir yürek ver de seyret yiğitliği
Benim tilkimde de görüver aslanlığı.
Zayıfım, çaresizim ama değil mi ki can kulağıma “And
olsun ki biz Âdemoğullarını üstün kıldık”[183] sesi ulaştı, o
sesin inayet eserlerini duydum, artık ne zayıfım, ne de
çaresizim, bilakis dünyanın çaresini bulurum ben!
Okluğumu oklarınla doldurdum ya Sen’in,
Artık, belini bile çeker bükerim Kaf Dağı’nın.
Kendimi gördükçe, kendi gücüme güvendikçe zayıfım,
gücüm, kuvvetim yok, bütün zayıflardan daha zayıfım, bütün
çaresizlerden daha çaresizim; ama bakışımı, görüşümü
değiştirdim de kendimi görmedim: Sen’in lütfunu, Sen’in
yardımını gördüm mü, “O gün parıl parıl parlayan yüzler
vardır, Rablerine bakan”[184] hükmünce niçin zayıf olayım,
niçin çaresiz olayım, niçin çaresizlere çare bulmayayım!
Ay yüzlüm gelince ben kim olurum da onun
huzurunda varlık gösterebilirim?
Ben esasen varlığımdan geçince mevcûd olurum
Bende bir sermaye görürsen, bil ki o sermaye
O’nundur
Bir gölge görürsen, bil ki o gölge benimdir
Bana O söz söylerse Yusuf gibi “la/hayır vakti”[185]
olur
Fakat ben O’na söz söylersem, Musa gibi “len (beni
göremezsin)”[186] olur.
Söz hem gizlidir hem açık; fakat O daha fazla
dostluk ister
Bana söz söyler; işte o zaman ben “söz” kesilirim.
Tekrar Mustafa’nın (a.s.m.) sözünün anlamına, onu
bildirmeye, o can sırrını, o sözün içyüzünü anlatmaya
dönelim. Ne mutlu o kimseye ki özü vardır, canı vardır. O,
söz ister, öz ister ki özü bilsin, anlasın; can gerektir ki candan
tat alsın. Ey benim aziz canım, ey beni arayanım, dileyenim!
Sen arayıp dilemede bir perdeden çıktın mı anlam gelini de
bir perdeden çıkar. Sen ikinci perdeden sıyrıldın mı O da
ikinci perdeden çıkar, belirir. O sana der ki:
Gönlüm de birleşir Sen’inle, eğer tek olur, vahdete
ulaşırsan
Hatta gönlümü bile geçiririm ben insanların
aşkından
Ama sen, gene tutar da hevâ ve şehvetin hükmüne uyar,
perde altına girersen, O da perde ardına çekilir, gizlenince
feryat edip dersin ki: “Ey mana gelini, ey âlemin matlubu, ey
ayıpsız olgunluk! Cemalini göstermişken, neden gene perde
ardına çekildin?” O da cevap vererek der ki: “Sen hevâ ve
şehvet perdesinin ardına çekildin de o yüzden!”
2- Günahlara Dalmamak
Türk ilinden, Rum ülkesinden olup da çocukluğunda tutsak
edilerek zenciler arasına düşen kişinin yüzündeki karalık
zenciliğinden değildir. Onun yüzüne bir düşman o karayı
sürmüştür. Aynaya bakıp bembeyaz yüzündeki karalığı
görünce “acaba” der, “yüzüme ne sürmüşler? Bütün yüzüm
neden ak değil?” demek ki aklıkla karalık savaştadır; hani
“And olsun kıyamet günüme ve and olsun kendini kınayıp
duran nefse (nefs-i levvâme)”[187] denmiştir ya. Yahut o kara
yüzlüler arasına düşmüştür de onlar “sen aksın, biz karayız,
sen bizden değilsin” diye onu yabancı sayarlar. O da
yapayalnız, kimsesiz kalır. Onlarla uzlaşmak için kendisini
yabancı tutmasınlar diye yüzüne bir kara sürer; “Şüphe yok
ki eşlerinizin ve evladınızın bazısı düşmanınızdır”[188]
hükmünce kara kızlar kendisinden ürküp kaçmasın diye
yüzünü karalar. Bu kara kızcağızlar, şu geçici âlemin
güzelleridir, dilberleridir, tatlarıdır, şehvetleridir. Onlar sizin
ay gibi yüzünüze düşmandır. Onlar için yüzlerinize kara
sürüyorsunuz ama kendinize gelin de şu karalığı yüzünüzden
giderin; olmaya ki çok kalması yüzünden yüzünüzdeki karalık
asıl renginizi boza, onlarla sizi aynı renge boyaya,
yüzlerinizdeki o aklık, o kızıllık ışığı, zaman geçtikçe o
karalığın altında pörsüye; eğreti karalık asıl renginiz ola! Tez
o renkten ayrılmayı dileyin, yüzlerinizi onların o berbat kara
renginden arıtın; çünkü eğreti şey, zaman geçtikçe, eskidikçe
huy olur gider. O vakit yüzünüzde, aklıktan armağan olan o
ak renk kalmaz; karalık can yüzünüzü kaplar; “Kim bir
günah kazandı vebali kendisini sardı, kapladıysa işte o
çeşit kimselerdir cehennem ehli; onlar ateşte ebedî
kalacaklardır”[189] denmiştir. Bir kez huy oldu, adama
yamandı mı adam kara yüzlülükten kurtulamaz. Nitekim “O
gün bir kısım yüzler o gün bembeyazdır, bir kısmı da
kararır gider.”[190]
Çünkü bir bölük halkın yüz karalığı, gönüllerindeki karalık
eğretidir; bazı kimselerinse aslidir. Yarın kıyamet deresinin
suyu göründü mü, hemen başlarını kaldırırlar, mahmur bir
hâlde ölüm uykusundan uyanıp kalkarlar, yüzlerini yıkarlar;
hani uyuyan kişi de yatağından kalkınca “Yüzlerinizi
yıkayın”[191] hükmünce yüzünü yıkar ya… Yüzlerini
yıkayınca Türk olan, Rum ülkesinden olan kişilerin
yüzlerindeki karalık o kutlu suyla gider; ama asıl bakımından
siyah olanlar, yüzlerini ne kadar yıkarlarsa yıkasınlar, yüzleri
daha da kararır. Başlarını dereden çıkardılar mı her iki bölük
de hâllerini apaçık görür: “O gün bir kısım yüzler o gün
bembeyazdır, bir kısmı da kararır gider.”[192]
Azizim! Sakın şu geçici dünyanın kara işli sevdası, karalığı,
şu buğday gösterip arpa satan, şu kara yüzüne ak boya çalmış
olan, kendisini genç gösteren şu yalancı, şu düzenci kart
dünyanın sevgisi, onun kötü kara rengi huy olmasın sana!
Sakın ha! Sonra, Hak aynasına düşman kesilirsin; yarasalık,
güneşe düşmanlık huyu, pekişir sende de güneşe düşman
olursun!
3- Helal ve Temiz Rızık Talep Etmek
Ey haris nefis! Sen kuştan da aşağısın. Çünkü kuş, her yeme
gitmez, her yemi devşirmez. Midesi açlıktan yanar, tutuşur da
aklı o kuşa der ki: “Bu yanıp yakılmak tuzağa tutulmaktan
yeğdir. Bırak şu yemi, korkusu olmayan, avcısı bulunmayan
yerden yem devşir.” Öyle bir yeme konar ki orada korku,
ürküntü daha azdır, orası şerden, zarardan daha uzaktır. Böyle
olduğu hâlde gene de elli kez sağa sola bakar, “bir leş yiyen
yırtıcı kuş yahut bir kedi pusuda bulunmasın, sakın beni gafil
görüp avlamasın, birisi tutup beni bağlamasın” der. “Akıllılar
kimi ahmak görürlerse ona gülmek isterler!”
Daneyi gören kuşcağız
Önüne ardına, sağına soluna bakar yüz kez
Canı, şu yüzden kuşkudadır:
Can gamı, yem aşkından daha fazladır
Nerede o arif-i sadık ki kazandığı yeme, yiyeceğe bakar da
“leş yiyen nefsim şu gördüğüm, kazandığım lokma için sakın
pusuda olmasın yahut şeytanî şehvet kedisi bana kast etmesin
yahut da kahr-ı ilahî tuzağı bu yem ile beni yakalamasın!” der.
“Şu yabancı kadına bakıyorum; sakın boynum tuzakta
kalmasın. Mahmur gözlerini seyrediyorum; sakın gayb
karaltısı ardında bir gözetleyici bulup da boğazıma
sarılmasın” diye düşünür.
Güzellere bakma ki sonunda
Bu bakış, ağlayışı getirir sana
Önce o tek bakış önemsiz görünür amma
Kuş uçup gider, yemi de götürür, ondan sonra.
4- Hz. Ömer
Hz. Ömer’den (r.a.) şöyle rivayet edilmiştir: “Resulullah
(a.s.m.) buyurmuştur ki: Günah zilletinde kurtulup da takva
izzetine yükselen kimseyi Cenab-ı Hak malı mülkü olmadan
zengin eder, hısım ve akrabası olmadan üstün kılar.”[193]
“Kendisine verilen az rızığa razı olan kulun Allah-u Teâlâ da
az amelinden razı olur.”[194]
Yani, müminlerin emiri Hz. Ömer (r.a.) o şeriat şehrinin
hesabını gören, o tarikat temelinin başköşesinde adalet
madeni olan, “Gerçekten de şeytan, Ömer’in gölgesinden
kaçar”[195] hükmünce adalet kamçısını akıl eline aldı mı
İblis’in haddi yoktur ki vesvese pazarında yankesicilik edip
hırsızlıkta bulunsun da bir gönül cebini karıştırıp kessin! O,
Hz. Peygamber’e öylesine âşıktı ki münafıklık onun Hz.
Peygamber’e ittibâ yolunu asla vuramadı. Hizmette öylesine
gerçekti ki dalkavukluğu âdet edinmiş felek, onun dindarlık
başını hâinlik yağıyla asla bulaştıramadı.
Haddi mi vardır tabiat hâdiselerinin
Ordumuzun kopardığı toza yaklaşabilsin
Biz ki kanatlarımızla göklere uçarız
Çünkü arştır bizim cevherimiz, aslımız
Hz. Peygamber onun hakkında “Ben gönderilmeseydim
peygamber olarak sen gönderilirdin ya Ömer”[196]
buyurmuştur. Ey “Sana Allah yeter”[197] ve “Sana uyanlara
da Allah yeter”[198] mazhar olan Ömer! Şayet ben “Eğer sen
olmasaydın âlemi yaratmazdım”[199] hücresinden
gönderilmeseydim, adalete olan ehliyetin sayesinde,
“kullarıma bildir” fermanıyla ahir zaman halkına peygamber
olarak sen gönderilirdin.
İşte faziletlerinden birazcığını duyduğun Hz. Ömer böyle
rivayet eder memleketler efendisinden, o zattan. O Hz. Ömer
ki o kamerin (Hz. Peygamber) hizmetinde kemer bağladığı
gibi, “Kıyamet yaklaştı ve kamer/ay yarıldı”[200]
hadisesinde, muhabbet seherinde en evvel sadakatle öten kuş
da herkesten önce sadakat elbisesini kuşanan da yine kendisi
idi.
5- Hz. Peygamber’in Harise’ye (r.a.) “Nasıl
Sabahladın?” Diye Sorması
Hz. Peygamber bir gün Harise’ye (r.a.): “Ya Harise! Bu
gece nasıl sabahladın?” diye sorunca o: “Mümin olarak” diye
cevap verdi. Bunun üzerine Hz. Peygamber: “Her hakkın,
gerçeğin bir hakikati vardır; senin imanının hakikati nedir?”
dedi. Harise (r.a.) şöyle cevap verdi: “Nefsimi dünyadan
azlettim. Gündüz susuzluğa, gece uykusuzluğa sabretmek
sayesinde Arş-ı A’lâ’yı apaçık bir şekilde görür gibiyim.
Sanki cennet ehlini görüyorum: Birbirlerini ziyaret ediyorlar.
Cehennem ehline bakıyorum: Feryad-ü figan ediyorlar.” Hz.
Peygamber: “Doğru yoldasın, devam et” buyurdu ve orada
bulunan Ashab-ı Kiram’a dönerek şöyle söyledi: “Allah-u
Teâlâ’nın, kalbini celâl nuru ile nurlandırdığı kimseyi görmek
isteyen, Harise’ye baksın.” Harise’ye (r.a.) de buyurdu ki:
“İşte o gördüğün yer senin mülkün ve makamın
olacaktır.”[201]
Oturduk biz de ahrârın makamında bi-hamdillâh
Ne yapmışsa büyükler biz de seçtik onları zira
Ezilmekte idik gördük nice bin türlü kasvetle
Verip canı tamamından halâs etti bizi Mevla
Bizim maksudumuz da afv-ı Hakk’a mazhar olmaktı
Şükür ki kâm-yâb etti bizi ol Hâlık-ı dânâ
***
Riyâzatla yakarsan perde-i hestîyi dünyada
Çıkarsın vartadan herkes gibi hüsranda kalmazsın
Geçersen nefs ü dünyadan tamamıyla muhakkak bil
Görürsün her şeyi ap-aşikâre zanda kalmazsın
Değil menfide yalnız âlem-i isbât ile mümkündür
Perişan-ı halkı görmüş olsan onda kalmazsın.
O yüce peygamber, o göğün ve yerin nuru bir gün
dostlarının arasında oturmuştu. Hz. Harise’ye yüzünü
döndürdü de: “Ey Harise!” dedi, “bugün nasıl kalktın
uykudan?” O: “Mümin olarak hem de hakikî iman sahibi
olarak şüphesiz ve taklitsiz inanmış olarak kalktım” diye
cevap verdi. Peygamber (a.s.m.) buyurdu ki: “Her hakkın,
gerçeğin bir belirtisi vardır, bir işareti olur, senin imanının
belirtisi nedir?” Harise: “Ya Resulullah!” dedi, “dünyadan
uzaklaştım, dünyadan nefsimi azlettim ben; çünkü dünyayı bir
gurur/aldanış tuzağı olarak ışığa bir perde olarak gördüm.
Gündüzü susuzlukla geçirdim, dayandım; geceyi de uykusuz
geçirdim. Şimdi (âdeta) Rahman’ın arşını baş gözümle apaçık
görüyorum; hani halkın göğü gördüğü gibi. Şu baş gözümle
cennetlikleri görüyorum; cennette birbirlerini ziyaret
ediyorlar, kucaklaşıyorlar. Cehennemlikleri şu gözlerimle
görüyorum; feryat ediyorlar, feryatlarını da şu kulaklarımla
duyuyorum.” Hz. Peygamber: “Sen doğru söylüyorsun; bu
yola iyi sarıl, ey yiğit!” dedi, “sen doğru yolu gördün; sarıl o
gördüğüne; bu yürüyüşte ayak dire de gördüğün şey, o görüş
senin makamın olsun, senin malın olsun, senin mülkün olsun.
Çünkü görmek başka şeydir; gördüğü şeyin adama mâl olması
başka şeydir.” Ondan sonra, Resul-i Ekrem dostlara yüzünü
çevirdi de buyurdu ki: “Bu, öyle bir kuldur ki Allah onun
kalbini celâl nuruyla nurlandırmıştır. Bu kul, öylesine bir
kuldur ki Allah-u Teâlâ bu adamın can gözüne marifet
sürmesini çekmiş, onun gözünü, gönlünü nurlandırmıştır.”
Harise (r.a.) sözüne devam edip itaatini öne sürerek
“gündüz oruçluydum, geceyi uykusuz geçirdim, dünyadan
uzaklaştım da böylece bunları gördüm, bunları duydum,
halkın görmediği, duymadığı şeyleri görüp işittim” deyince
Hz. Peygamber onu lütuf ile ikaz ederek şöyle buyurdu:
“Namazını görme. Niyazından da kimseye bahsetme. Onların
Cenab-ı Hakk’ın sana bir ikram ve ihsanı olduğunu bil!”
İlahî! Bizim gibilerden ne hizmet beklenir canım
Temel kurdun binaya, bekleriz itmâmını elbet
Bize dârü’s-selamı, âlem-i dârü’l-melâm ettin
Yine dârü’s-selâm olsun, bize ol dâr-ı pür-mihnet
6-Hakikat-i Muhammediyye
Esrar-ı ilahînin hazinesiyiz biz
Sonsuz incilerin deniziyiz biz
Saltanat mülkünün melikleriyiz biz
Aydan, balığa kadar hükmederiz biz.[202]
Bugün varlık âleminde olanların hiçbiri henüz
şuhut/görüntü pazarına oturmamıştı. Henüz ne melek
velvelesi vardı, ne felek meşalesi; ne yeraltında balık
çırpınmadaydı, ne gökyüzünde Semâk parlıyordu. Henüz
kader nakkaşları gökyüzü safının kireçle sıvanmış sofasına
lacivert renkli perdeyi çekmemişti. Henüz kaza döşemecileri
bu dört unsur çadırını varlık alanına kurmamışlardı. Şühûd
sabahı olan varlık nurum/ışığım “Seni biz gönderdik”[203]
şafağından parlayarak “Kün/ol”[204] emriyle var olup
“Kul/söyle”[205] şarabıyla mest olmamıştı. Benim
peygamberlik vaktim gelinceye dek kaza ve kader nöbetçileri
Âdem’in çadırının kapısına el vurmamışlardı[206]; hiçbir
melekte o güç, o kuvvet yoktu ki Âdem’in tahtının
basamağını öpsün!
Âlemden maksat insandır
İnsandan maksat da o “an”dır.
Varlık âlemine gelince zaman habercileri hâlimi, hatırımı
sormaya geldiler.
Zatının mesned-i ikbali verâ-yı eflâk
Şeref-i kadrine nisbetle cihan bir; hâşâk
Hak, “le-amruke”[207] ile çekmiş sana tuğra-yı celâl
Koydu, menşur-ı velayetle de tâc-ı “lev-lâk”
Yedi perde, dokuz eflâk huzurunda fakat
Dâmen ü dest-i şerifin yine âlî, yine pâk
Safha-i rayet-i iclâline dest-i kudret
Yazdı: Sen olmasan olmazdı, zemin ü eflâk!
“Ey Muhammed!” dediler, “adalet madeni sensin; şeriat
şehrinde hüküm senindir.” Dedim ki: “Bu sözün de yeri mi?
Bütün peygamberler, fermanlarında bana vekil olduklarını
gördüler. Âdem’in nefesi, Nuh’un feyizleri, İdris’in dersi,
Musa’nın uzlaşması, Şit’in sözü, İsmail’in yüceltilmesi,
İbrahim’in dostluğu… Hep benimledir, benim sayemdedir.
Arifin varlık gemisi şaşılacak bir şeydir. Gözü gören kişinin
kuyuya düşmesine şaşılır. Denizde yüzen gemiye şaşılmaz
ama bir gemide binlerce denizin bulunuşuna şaşılır!
“Ey Muhammed! Ne iş başarmaya geldin?” dediler. Dedim
ki: Kâfirlik mahallesindeki rintleri, külhanbeylerini edebe
sokmaya, müşriklik meyhanesindeki sarhoşlara had vurmaya,
cezalandırmaya geldim!
7- Gerçek Zenginlik
Bir gün o server-i âlem oturmuş ve sahabe de önünde halka
olmuştu. O sadıklar, sükût ederek gönülden konuşan,
gönüllerini Cenab-ı Hakk’ın dergâhına vermişler, gayb
âleminin ankasının, “Kul/Söyle” sözüyle söze başlamasını, o
marifet gül bahçesi bülbülünün gül dalına konup âşıkçasına
şakımasını, din ve dünya arzusuna nail olmayı bekliyorlardı.
Kâinatın önderi sırlar kutusunun kapağını açtı da mana
sevgilisini dileyen o tacirlerin önlerindeki tahtaya şu sözü
koydu ve şöyle buyurdu:
“Kim suçların, isyanların zilletinden çıkar da takva alanına
girerse…” Kim riya ve gösteriş yapmamak, böyle bir töhmete
düşmemek, gaflet etmemek şartıyla suçların, isyanların
zilletinden, aşağılığından geçerse adımını takva ovasına atarsa
Cenab-ı Hakk’a karşı takva sahibi olma kimyasını “manayı
isteme” eliyle alır da büyücü, gaddar, düzenci, kötülükleri
buyurup duran (emmare) nefse sürerse mücahede ayağını
müşahede tarafına atar da o yana giderse “Allah onu malsız,
mülksüz zengin eder” fermanı hükmünce, Allah-u Teâlâ o
kulunu fazl ve keremiyle, malsız ve mülksüz zenginleştirir.
Rum ve Çin evsafını çok duyup işittin
Haydi, kalk, bir de gör memleketini Senâyî’nin
Hırs ve buhl olmaz orada kimsede
Kimsede yoktur o yerde kibir ve kin
İster isen arşa çık, ferşi dolaş
Yüzüğüne baş eğsin mülk-i zemin
Gâh “veli” desinler sana istersen
İstersen bazen söylet kendine hasm-ı mümin
Onların bu evsaftan azadedir, hürdür
Gül gibidir onlar, sûsen gibidir, bazen da yasemin.
Takva o kişinin süsü olur, şüpheli şeylerden kaçınmak
sermayesi kesilir; oysa ticaretle uğraşanlar zenginliği, mal
çokluğuyla sanırlar.
Saf, tatlı sudan haberi olmayan kuş, bütün yıl acı suya
gagasını daldırır durur.
Ama yanılmışlardır; çünkü beşerin efendisi “Zenginlik kalp
zenginliğidir, mal zenginliği değil”[208] buyurur. Zenginlik
gönül zenginliğidir, mal zenginliği değil! Birkaç gümüşü,
altını, yok olup gidecek madenden çıkarırlar ve elden ele,
şehirden şehre dolandırmayı âdet edinirler. O dergâhın aşk
oyununa girişenlerine, o gayret madeninin padişahlarına layık
mıdır bu?
Ay, dün gece sarayına girdi de ta başucuna geldi
yastığının
Kıskandım da dedim ki: “Başını ezeyim, ayağını
kırayım ayın”
Ay kim oluyor ki seninle bir yerde yatsın
O sadece parmakla gösterilsin, geceleri âlemi
dolaşsın.
Kendilerini akıllı sananlar, zenginlik “bununla olur”
demişler, böyle bilmişlerdir ama yanılmışlardır. Hak dergâhı
kapısının âşıklarınca zenginlik, namaz darphanesinde basılmış
gözyaşı ve niyaz parasına sahip olmaktır.
O yüce padişah gaddar âlem hakkında ikaz eder
Der ki: Dünyaya “İbretle bakın, ey basiret
erleri”[209]
Hokkabazdan farkı yoktur halkı iğfal etmede
Dikkat et! İnsan yiyen bir yamyama benzer her yeri.
8- Sadıklar
Sadıklar, gönül parasını hakikat madeninde ararlar. Ayarı
tam ihlâs altınını orada elde ederler. Şühûd damgasını basarlar
üstüne. Hallac-ı Mansur gibi başlarıyla oynarlar. Bâyezîd gibi
“Kendimi noksan sıfatlardan tenzih ederim, şanım ne
yücedir!” damgasını aşk eliyle vururlar. Herkes bu altını
göremez; her gönül bu derdi çekemez. “Yemen taraflarından
Rahman’ın kokusunu alıyorum”[210] gülünü koklayabilmek,
Yemen bahçelerinden derebilmek için “Muhammedî” olmak
gerektir.
Sevgilinin kabrini âşıktan gizlemek istediler
Fakat kabrin güzelim kokusu, kabre delil oldu.
Dostum, yol pek yakın ama yolcu pek tembel!
Her zaman ben bu yeşil vadiyi terk etmedeyim
Âlem-i vahdeti derdest ederek gitmedeyim
Ne tahtım var, ne yüzüğüm; her dem “Rabb’im bana
ihsan et”[211] demekteyim
Tur Dağı da yok, ateş de; fakat “Ben Allah’ım”[212]
zirvesine uçmadayım
Neyi ruh suyu olarak görürsem denize atıyorum
Neyi akıl parası görürsem ateşe fırlatıyorum
Ben bir dudu kuşuyum, dünya ise önümde ayine
sanki
Hâsılı, hoş görün beni, kendimden başkasını
göremiyorum
Bana ayine arkasında neyi telkin ederse aklım
Dilimle aynı manayı alıp satmaya mecburum
Zahiren gönlümü öyle pek temiz görmezsin
Feleğin çardağı altında beni görmelisin
Gönül kurdum bularak ab-ı hayat
Hızır ve İskender-i dehrim; gene dersin heyhat
Dilimde “Putlara tapmayalım”[213] vardı şimdiye
dek
İçimde ise “Ben batanları sevmem”[214] idi
rehberim.
Köpek tînetlinin boynunda değersiz bir boncuğum
fakat
Aslanların elinde paha biçilmez bir inciyim.
9- Evliya
Yüce Hak, bir kulunu kurbiyetine, yakınlığına layık kıldı mı
ona ebedî lütuf şarabını tattırır. Zahirini gösterişten,
münafıklıktan arıtır; batınında da kendisinden başkalarının
sevgisini onun gönlüne sokmaz. Gizli lütfu gösterir ona.
Böylece o, varlık âleminin hakikatine ibret gözüyle bakar.
Sanat eserinden o eserin sahibini görür. Takdir edilmiş
olanlardan takdir edene ulaşır o kul…
Artık eserden usanır, o eseri yapan ile meşgul olmaya
koyulur. Onun nazarında dünyanın bir önemi, bir tehlikesi
kalmaz; hatta ahiret bile aklından geçmez. Gıdası sevgilinin
zikri olur. Bedeni mabudunun özlemiyle heyecanlanır, o
heyecanla nazlanır. Canı sevgilinin sevgisiyle yanar, erir. Ne
çekinmeye gücü kalır, ne de itiraza kudreti. Ölünce de zahirî
duygudan, feleğin deveranından dışarı çıkar, bütün tabii
hareketlerden azade kalır; ama bütün bu değişiklik
görünüştedir. İçi özlemle, sevgiyle dolar. Halk katında ölüdür,
Rab katında diridir bunlar. İşte Hz. Peygamber bunlar
hakkında buyuruyor ki: “Bu kullar âleme rahmettir; belalar
onlarla kalkar, halkın emniyet kapısıdır onlar, rızık kapısı
onların bereketiyle açılır, bela kapısı onların vesilesiyle
kapanır. Yağmura benzerler onlar; nereye yağarlarsa bereket
verirler. Yürüyen definedirler. Hayat bağışlarlar. Ab-ı hayattın
ta kendisidirler. Toprağa yağsalar o toprak buğday bitirir,
nimetler verirler, meyveler verir. Denize yağsalar o denizin
sedefleri incilerle dolar; inciler, mücevherler meydana gelir.”
Tahkik ehli bazı arifler derler ki: Bu “kuruluk”tan maksat,
insanların cesetleri, bedenleri, suretleridir. Bunlar erenlerin
sohbetlerinin bereketiyle bezenirler; ibadet, dua, merhamet,
hayır-hasenat, sadakalar, mescitler, minareler, köprüler,
tekkeler, konak yerleri ve bunlardan başka daha bu çeşit
şeyler, bütün bu görünen hayırlar dünyada o kulların
sohbetinden meydana gelir; bütün bunları halk onlardan
çalmışlardır, onlardan öğrenmişlerdir. “Denize yağmak”tan
maksat, gönülleri diriltmek, gönül gözlerini açmak, gönülleri
onların sohbetiyle aydınlatmak ve bezemektir. Can gelinini
bilgi, marifet, şevk ve zevk mücevherleriyle süslemektir.
O azizler ki göze perdedirler
Harabelerdeki “kâb-ı kavseyn”dirler
Gâh mücâhede kapısındadırlar
Gâh mücâhede meclisinde otururlar
Onlar hem badedirler hem sermesttirler
Hem yokturlar hem vardırlar
Ölü değildirler; bilakis onlar izzet ile diridir
Niyazsızlık bayrağı ellerindedir
Bedenleri Âdem’in velayetinden beri vardır
İsimleri de âlemin sonuna kadar payidardır
Susmaktadırlar; candan daha gizlidirler
Yüzleri ekşidir, fakat baldan daha lezzetlidirler
Yokluk pazarında satarlar canlarını
Ezel tekkesinde giymişlerdir hırkalarını
Kalarak hep fakr ve şaşkınlıkta
Hep lâ/yok olmuşlardır kemal-i illallah’ta
Bir nur gördüm orada ki akıp gitti
Tıpkı akıp giden ay gibi gökyüzündeki
O mevkiden uzak düşseler bile
Hırkaları parlar daima nur ile
O yola ben de girmek istedim
Onlarla hem dem olmak istedim
Onlardan hem hasta hem sağlam bir âşık çıkageldi
Hem suskun idi hem de sözleri pek açık geldi
Eliyle dokundu da tenime dedi ki: Sen dur
Zira o yer senin için pek zordur
“Caizdir-değildir” diyenler tarafına uç sen yine de
Çünkü ipin ucu hâlâ onların ellerinde
Sonunda vardılar, gönül odasının kapısında durdular.
Allah’tan başka ne varsa hepsini de gönüllerinden çıkardılar;
cennetten, cehennemden, nefisten, bedenden ve daha nice
şeylerden vazgeçtiler; ancak Hakk’ı dilemekten
vazgeçmediler. Böyle olunca üç şey meydana çıktı: Talip,
talep ve matlup. Bu durağa erişince baktılar, gördüler ki
varlıklarının boynunda Hıristiyanların “(Allah) üçün
üçüncüsüdür”[215] zünnârı/çanı var. Arşın otağlarında gelen
“Öyle demeyin!”[216] hitabını işittiler de gözlerini ve
gönüllerini öylesine birleştirdiler ki talip ile talep yok oldu,
bir tek olan Cenab-ı Hak kaldı.
Öyle bir mey içmişim ki ruh onun peymânesi
Öyle sermest olmuşum ki akıl onun divanesi
Bir duman geldi de o mumdan bana
Bir kıvılcım attı ki güneş onun pervanesi
10- Tövbe
Gerçekten tövbe eden, bir daha aynı günahı işlemeyen
kullar var ya, işte “Allah onların kötülüklerini iyiliklere
çevirir”[217] hükmünce Cenab-ı Hak onların günahlarını taate
çevirir. Ticaretle uğraşan hangi kişi bundan daha ziyade kâr
edebilir ki? Kulun günahı ibadete dönüşmekte; cefa vefa
hâlini almada; uzaklık, yakınlığa dönmededir; vahşet ülfet
kesilmededir; kapıda duran kul, içeri alınmadadır…
Allah Elçisi (a.s.m.) buyurdu ki: “Âdemoğlu uçsuz-bucaksız
bir çöle varır, konaklar; devesinin dizini bağlar; yeryüzünü
döşek edinir, kolunu da yastık… Bir saatçik uykuya dalar.
Uykudan uyanınca bakar, görür ki deve gitmiş; azığı,
ayakkabısı, giyinecek elbisesi de devenin üstündeydi; deve
gidince hepsini de götürmüş. Bir sağ yana koşar, bir sol yana.
Hiçbir yerde devenin izinin tozunu bile bulamaz. Gönlü helak
olacağını anlar. Derken deveyi yitirdiği yere döner; bir de
bakar ki deve oracıkta. İnsan, bundan daha fazla hiçbir şeye
sevinmez. Görür ki yular elinde! Yere kapanır da yüzünü
deveye tutar. Hani sevincinden sürekli ‘Allah’ım! Sen
Rabb’imsin, ben Sen’in kulunum’ derdi ya, bu kez ‘Allah’ım,
der, Sen benim kulumsun, ben Sen’in rabbinim!’ Sevincinin
şiddetinden yanılır da bu sözü söyler: ‘Sen benim
Rabb’imsin, ben Sen’in kulunum’ diyeceği yerde,
şaşkınlığından ‘sen benim kulumsun, der, ben Sen’in
rabbinim!’”
Allah Elçisi (a.s.m.) bundan sonra buyurdu ki: “Allah-u
Teâlâ asi kulunun tövbesine, deveyi bulup sevinen adamın
sevincinden daha fazla sevinir.” Allah-u Teâlâ’nın kulun
tövbesine sevinmesinin anlamı şudur: Kul bir şeye sevindi mi
o şeyi üstün tutar. Şimdi o tövbe eden kul da yüce Hak
katında pek üstündür.
Hz. Peygamber yine buyurdu ki: “Bir kul suç işler; o suç
onu cennete sokar.” “Nasıl olur? Ey Allah’ın elçisi?” dediler.
Buyurdu ki: O suç kulun gözünün önünde durur; her nefeste
pişman olur, özürler diler. Bu pişmanlık, bu özür dileyiş,
sonunda onu cennete sokar. Bir kul, kıyamet günü suç
defterini görür, cehennemin yolunu tutar. Ona derler ki:
“Defterin bir de öbür tarafını oku!” Okuyunca görür ki
tümden ibadet, tümden kulluk; sebebi de onun “nasûh bir
tövbe”[218] ile tövbe etmesidir. Allah-u Teâlâ bu yüzden onun
suçlarını kulluğa, ibadete çevirmiştir.”
Kumu Halil’e un hâline getiren, demiri Davut’a yumuşatan,
balçığı İsa için kuş yapan, hayız kanını çocuklara gıda eden
Cenab-ı Hakk’ın, âlemde günahları da kulluğa, ibadete
çevirmeye elbette gücü yeter. Allah Elçisi (a.s.m.) buyurdu ki:
“Mukbil-i Tammâr adlı biri vardı; hurma satardı. Bir kadın
onun dükkânına geldi, hurmaların iyi olduğunu gördü.
Hurmacı (Mukbil): ‘Dükkânın içinde daha iyileri var’ dedi.
Kadın dükkâna girince kadını öptü, çarşafına sarıldı. Kadın,
onu kovmaya çalışıyor, bir yandan da ‘kötü iş işliyorsun,
Allah’a asi oldun; Müslüman olduğun hâlde kız kardeşine
hainlikte bulundun!’ diyordu…” [219]
Maksat Mukbil’in hikâyesini anlatmak değil; maksat senin
de bildiğin gibi günahın dermanı nedir, ne yapmak gerek, onu
anlatmaktır. Mukbil bir daha suç işlememek üzere tövbe
edince şu ayet geldi: “Onlar kötü bir amel işlediler mi
yahut nefislerine bir zulümde bulundular mı hemen
Allah’ı zikredip suçlarının bağışlanmasını dilerler;
Allah’tan başka kimdir günahları bağışlayan!”[220]
Kimileri bu ayetin mezar açıp kefen soyan Bühlûl hakkında
geldiğini de söylemiştir.
11- İlim
Beşerin Efendisi (a.s.m.) şöyle buyurmaktadır: “İlim, kalp
için hayattır; sâlih amel, günahlara kefarettir.”[221] “İnsanlar
iki gruptur: Biri rabbanî âlimler, diğeri kurtuluş yolunu
öğrenmeye çalışanlardır. İnsanlardan bu iki grubun dışında
olanların bir önemi yoktur.”[222]
“Cennet bahçelerinde gezip eğlenin.” “Cennet bahçeleri
neresidir?” diye sorulunca buyurdular ki: “Zikir
meclisleridir.” “Orada gezip dolaşmak ne demektir?” “Dua
rağbet etmektir. İlmi ve âlimleri sevenlere hiç günah
yazılmaz.”[223] Evet, Allah’ın elçisi doğru söylemiştir.
Resulullah (a.s.m.) ilmin kalp için hayat olduğunu
buyurmaktadır; gerçekten de ilim, kalp uyanıklığından
ibarettir ki bu da hayatın ta kendisidir. Gönlün uykuda olması
ölümdür. Söz gelişi, elin bir şeyi hissetmese soğuktan ve
sıcaktan haberi olmasa yaradan haberi olmasa “elimden hayır
yok, elim ölmüş” dersin. Şimdi gönül ele testiyi al diye
buyursa el gönlün buyruğuna uymasa elin bir özrü, bir derdi
varsa o ele ölmüş demezler; çünkü gönlün buyruğunu
anlamaktadır, o buyruğu yerine getirmeyi istemektedir, fakat
derdinin savuşmasını bekliyor. Buna karşılık, gönlün
buyruğundan hiç haberi olmayan, o buyruğu hiç yerine
getirmeyen, “soğuk yahut sıcak yahut yaralıyım” diye
hissettiğini gönle haber vermeyen el artık ölmüştür. Böylece
ibadet sıcaklığının eseri nedir, suç işlemek soğuğunun eseri
nedir, Allah-u Teâlâ’nın azarına uğramanın tesiri nicedir? İşte
bunları bilmeyen insan da o ölmüş ele benzer. O adam,
görünüşte adamdır ama gerçekte yoktur. Hani, bağların,
bostanların başına korkuluk dikerler, geceleyin gören kişi onu
adam sansın, bağı, bostanı bekliyor zannetsin derler ya…
Ama o adam değildir ki! Gün ışıyınca ona bakanlar, onu
görenler, onun adam olmadığını anlarlar. “Görürsün ki onlar
sana bakıyorlar; fakat görmezler”[224] Sen de nefis, hevâ ve
heves karanlığından çıkıp gönül sabahının ışığının vurduğu
yere girer, gönül ışığıyla bakarsan, halkın çoğunu din
bostanındaki korkuluk gibi görürsün.
Meydan geniş, fakat sen olmadın meydan eri
Hiç değil senin bildiğin gibi ahval-i cihan
Hepsi de halkın zahiren benzer evliyaya fakat
Özlerinde olmaz asla nur-ı İslam’dan nişan.
Böyle olmaktan Allah’a sığınırız. Habib-i Kibriya, sevgili
Peygamber ne buyuruyor: “Kulluk ve ibadet günahlara
kefarettir.” Yani temiz işler, kötü ve pis işleri yok eder,
temizler. Hani sen “filan kişi benim hakkımda şu çeşit
kötülükte bulundu, şu çeşit düşmanlık etti” diye düşünürsün;
öfkelenir de “onu döveyim, zindana atayım” dersin. Derken
“şu günde bu çeşit bir iyilik de yapmıştı, bu çeşit bir hizmette
bulunmuştu, benim için filan kişiyle dövüşmüştü” diye
düşünürsün; öfken yatışır, geçer. “Böyle bir dostu, dersin,
incitmek doğru değil, yaptığı hatayı bilerek isteyerek
yapmamıştır… “Sonra da ondan özür dilemeye kalkışırsın!
İşte en üstün lütuf ve ihsan kapısı olanlardan daha da üstün
kerem ve ihsan dergâhı olan Cenab-ı Hak da yapmış oldukları
kötülüklere özür dilemek için kullarına ibadetlerde
bulunmalarını buyurmuş, onlara kulluklar öğretmiştir.
Nitekim hastalıkları gidermek için ilaçlar yarattığı gibi, günah
kılıçlarının, oklarının, mızraklarının yaralarından korunmak
için de zırhlar, kalkanlar halk etmiştir. Bir kılıç hokkabazına
benzeyen Şeytan, keskin kılıç yapar. Buna karşılık bir kalkan
ustasına benzeyen akıl ve ilim de pek sağlam kalkan imal
ederler. Ok yontan nefis okun ucunu pek keskin yapar; tövbe
zırhçısı da zırhın halkalarını sık ve sağlam döşer. Bu kahır
yapıcısıdır, O lütuf ustası. Ey kardeş! Keskin kılıcın üstüne
atılmadasın; tövbe ve kulluk kalkanını almadan gitme! Başka
ne buyuruyor Cenab-ı Peygamber: İnsanlar iki çeşittir:
Âlimler ve kurtuluş yolunu öğrenmeye çalışanlar! Âlim,
rehbere benzer, yola gidenlerin işlerine yarar. Fakat ahiret
yolculuğuna düşmeyi gönlüne getirmeyen kimse kılavuzun
kadrini ne bilsin? Âlim, doktor gibidir; ağır hastalıkları tedavi
eder. Fakat doktorun kadrini ağlayıp inleyen hasta bilir;
bunun için altınını, malını, mülkünü feda eder; bunu da
canına minnet bilir. Ölü ne bilsin doktorun kadrini! İlaç, derdi
olan kişinin işine yarar; derdi olmayan kişi ilacı duysa bile
kadrini ne bilir! Gözü ağrımayan göz ilacını ne yapsın? Ama
gözü rahatsız olan kişiye yarım dirhem göz ilacı yüz binlerce
dirheme değer.
Hani duymuşsundur; cahilin biri
Gitmişti ziyarete dişi ağrıyan birini
Kederlenme buna, dedi, yeldir, geçip geçer
Hasta: Evet, sana göre öyledir lâkin der.
Bu gam bana demirden bir dağ gibidir
Değil mi ki senin dişin ağrımıyor, sana yel gelir.
12- Gözyaşı
Aydınlık günler görmüş, canı devleti tatmış olan kişi, o
devletten ayrılıp mihnet gününe düşmüş ola; güllükten,
gülistanlıktan, elma bahçelerinden, sonsuz şeker
kamışlığından ayrılıp dikenlik bir yerin karanlığına uğramış
ola… İşte din yolunun bilgisini, nefsin düzenlerini, o
düzenleri savuşturma yolunu, gönül ve din aydınlığına
ulaşılacak yolu da yine o kişi bilir. Âdem’le Havva gibi hani:
Cenneti gördüler onlar, cennet nimetlerini tattılar… Derken
nefsin kötülüğü, şeytanın düzeni yüzünden ansızın suç işleme
buğdayını yediler; “Hepiniz de inin cennetten”[225]
hükmüyle cennet bahçelerinden, o güllük gülistanlıktan
böylesine bir zindana, böylesine bir yeryüzüne düştüler. Nice
yıllar ağlayıp inlediler; ellerini başlarına vurdular; güneş
altında dönüp dolaştılar; gözyaşları döktüler... Âdem’in
gözyaşlarından Hindistan’da bunca ilaçlar, bunca şifa veren
otlar bitti. Günahkârların gözyaşları şifadır, devadır; hem bu
dünyada hem öbür dünyada.
Eğer âşıkların yanık sineleri ve gözyaşları
olmasaydı
Hakikat şu ki dünyada ne su olurdu, ne de ateş
yanardı
Ey sararıp solmuş mum! Gözyaşı dökerek derde uğramış
âşıklara baş olmuşsun sen. Zamanının Ferhat’ısın; yan, yakıl,
eri, yok ol! Neden Şirin’in sohbetinden ayrıldın sen?
13- Dört Grup İnsan
O, noksan sıfatlardan tertemiz olan yüce Zat, öylesine bir
güç-kuvvet sahibidir ki yardım sancağını dostlarına apaçık
göstermiştir. Öyle bir kahır sahibidir ki düşmanlarına
reddedilemez delillerini izhar etmiştir. Öylesine bir lütuf ve
kerem sahibidir ki dostlarına yücelik ve kutluluk elbisesini
giydirmiştir. Öylesine bir adalet sahibidir ki düşmanlarının
başlarına taşlar yağdırmıştır, onları yerlere geçirmiştir. O yüce
Cenab-ı Hak, her şeyden haberi olan Allah-u Teâlâ, elçisi
Muhammed’e (a.s.m.) şöyle buyurmuştur: Ey Muhammed!
Ben ki yaratanım, gayb âleminde öyle defineler yarattım ki
her aklı erenin hatırından bile geçmez onlar!
Mahrem olmayanların gözlerindeki perde arttıkça artsın!
Dilediğimizi seçeriz; onun gönül evini gayb hazinelerinin
anahtarı yaparız; üstüne sayısız nurlar saçarız; ona, sayıya
sığmaz güzel şeyler ihsan ederiz; takva elbisesini ona elbise
olarak biçer, giydiririz. İşte kelam-ı ilahî onlar hakkında şöyle
haber verir: “Gayba iman eden muttakiler için bu Kur’an
hidayet kaynağıdır.”[226] Onların elleri gayb nimetine erişir.
Lütuflar, nimetler denizine dalarlar onlar. Kıdem yaygısı
üzerindeki fazilet döşemesine ayak basarlar. Muhabbet
kadehiyle ülfet şarabını içerler. Devletleri yücelir, Ülker
yıldızına baş çeker. Kalem, onların devletlerini Levh’e,
“Ebrar/iyiler elbette cennette, nimetler içindedirler”[227]
diye yazmıştır.
Bu seçişte hiç kimse bana itiraz edemez; dilediğimi
yüceltirim; dilediğimi alçaltırım. Derken birinin gönlünü ayıp
heybesi yaparım; hiçbir şeyden haberi olmayış sürmesini
gözlerine çekerim; o da mel’un İblis’in meyhanesinde
kulluktan usanç şerbetini içer: “Facirler/kötüler elbette
cehennemdedirler.”[228]
Şeriata uymayı dileyenlere, tarikate salik olanlara açılan
kapı ise hiçbir gece kapanmaz. Çünkü bu kapının açılışı
temeldendir; esaslıdır. Gelip geçici ve muallâk değildir. Gayb
âleminden açılmıştır bu kapı, şüphe âleminden değil. Bir
gerçek âlem yolcusuna, bir âşığa gizli şeyleri bilen Cenab-ı
Hak katından bir kapı açılınca artık onun cüzlerinin bile
dosdoğru gitmesi, şu kendine tapan nefsin ucu-bucağı
olmayan denizinden kendisini kurtarması gerekir… Çünkü
nefis, herhangi bir güç ve kuvvet sahibi olmadığı hâlde “Ben
sizin en yüce Rabbinizim”[229] diyerek “ben, ben!” diye
davaya girişen hevâ ve heves Firavun’undan başka bir şey
değildir. Dolayısıyla bir kimsenin nefis timsahının
saldırısından kurtulması için “Allah’ın ipine sarılın”[230]
hükmünce pek kuvvetli olan ipe sarılması, bu sözü diline vird
etmesi, “ben, ben!” demeyi sözlerine başlangıç yapmaması
gerektir. Çünkü bu mahrum oluşun ta kendisidir. Benliğe,
bencilliğe düştü mü, mahrum olmayı suç defterine yazmış
demektir. Bu yazı yüzünden de “Karun’u da sarayını da
yerle bir ettik”[231] hükmüne maruz kalır; dünya ehlinden
olur; cehennem çölüne uçar gider.
Böylesi kötü kişilerden oluşan bir topluluk uzaklık hevâsına
düştüler. İttikâsızlık ve pisliklerinden dolayı helali ve temizi
bıraktılar. Kadehle, elbiseyle, köleyle, faydası az şeylerle,
bineklerle, şatafatlarla, yağlı ve lezzetli yemeklerle
oyalandılar… Sonunda kendilerini cehennem ateşine attılar,
cehennem odunu olup gittiler. “Onlar tıpkı hayvanlar
gibidir; hatta yol bakımından onlardan daha da
sapıktırlar.”[232] “Onları korkutsan da korkutmasan da
birdir; inanmazlar.”[233] Hâsılı, mahşer günü “Keşke toprak
olsaydım”[234] sözü onların dillerine vird olur.
Başka bir topluluksa günahlardan yüz çevirir. Dünyadan
vazgeçer. Halkla iyi geçinirler. Fakat bu Allah için değildir;
onlara “âbid” ve “zahit” denmesi içindir. Onların bu sözün
özünden haberleri yoktur. Münafıklıkla hemhâl olmuşlardır.
Dünyada mevki elde etmek için bu çeşit gösterişe ne lüzum
var? “Onun durumu tıpkı köpeklerinki gibidir.”[235] Halkın
sunduğu ayranın beyazlığına aldanmışlardır onlar.
Nefislerinin hevâsına uymuşlardır, şeriat dersine değil. “Kim
kötü bir yol açarsa hem o suçun cezası hem de o işi yapan
herkesin vebali o kişinin üzerinedir.”[236]
Cenab-ı Hakk’ın emrine muti olanların mükâfatları ise
kıyamet günü mutlaka verilecektir. Oysa diğerleri “Üst üste
çökmüş karanlıklar!”[237] bataklığında kalakalmışlardır. Ne
dünyadan dilediğini alabilmiştir onlar, ne de ahiretten. Bu
müflisler özü doğru olanların ardından gelirler ve sürekli
“Bize bakın da nurunuzdan alalım”[238] derler. Onlara:
“Ardınıza dönün de bir nur arayın artık”[239] diye cevap
verilir. O topluluk, kendilerine tapanlardır. Kur’an-ı Kerim,
tarikat önderi ve şeriat müftüsü olan Hz. Peygamber’e
buyurur ki: “Hevâ ve hevesini mabut edinip de bu yüzden
Allah’ın yolunu saptırdığı kimseyi gördün mü!”[240]
Bir başka topluluk da akıllarıyla kâinatı kavramıştır. İhlâs
kokusu onların burunlarına ulaşmıştır. Bunlar peşin arzuları
terk etmişler, gönülleri ebedî arzulara erişsin ve yücelerden
yüce cennet, dilekleri olsun diye uğursuz nefsi ayakları altına
almışlardır. “Cennette nefislerin çektiği her şey vardır”[241]
nidası, bu topluluğun kulağına gelmiştir. Bu topluluk,
nefislerinin hevâ ve hevesinden geçmişler ve “saflık/aptallık”
mirasını da elde etmişlerdir. Zira peygamberlik makamının
başköşesinde oturan zat onlar hakkında buyurmuştur ki:
“Cennet ehlinin çoğu saflardır.”[242]
Bunların dışında bir başka topluluk daha var ki onlar da
nefislerinin dileğini ayaklarının altına atmışlar, dünyayı da
dünya tadını da çiğnemişler, ezmişlerdir. Ahireti ve ebedîlik
libasını ellerinin tersiyle itmişler, suret davasından geçip
mana hakikatine sarılmışlardır. İşte bu kesim, Hak yolunun
yolcuları ve talipleridir. Yüce ve noksanlardan münezzeh
Cenab-ı Hakk’ı talep edenlerdir onlar. Allah-u Teâlâ
nurlarında onlar gark olmuşlardır. Kimi zaman cemal-i
ehadiyet ile var olurlar; kimi zaman kemal-i samediyet ile yok
olurlar. Kimi zaman varlıkta yokluk, kimi zaman da yoklukta
varlık lütuf ve kahrı hâlindedirler. İşte bunlar
peygamberlerdir, Allah’ın rahmeti hepsinin üzerine olsun.
14- Hz. Peygamber’in Ashabı ve Hz. Ebu Zer
Ashab-ı kiramın önde gelenlerinden Ebu Zer-i Gifârî’nin
rivayet ettiği bir hadis-i şerif var ki onda Hz. Peygamber
şöyle buyurmaktadır: “Tevrat’ta şöyle yazılıdır: Şaşarım o
kimseye ki öleceğini bildiği hâlde nasıl da ferahlanıp
neşelenir? Şaşarım o kimseye ki cehenneme inandığı hâlde
nasıl da gülüp eğlenir? Şaşarım o kimseye ki hesaba
çekileceğini bildiği hâlde nasıl da günah işler? Şaşarım o
kimseye ki dünyanın ve içindekilerin fâni olduğunu ve yok
olacağını bildiği hâlde nasıl olur da dünyalık peşinde koşar,
mal ve mülk toplamaya koyup ona güvenir!”[243]
Ebu Zer-i Gifârî hazretleri Hz. Peygamber eşiğinden
müstefît olanlardan, hane-i saadetin hizmetkârlarından idi.
Bütün din ehlinin vesilesi, yeryüzündekilerin sığınağı,
güvenci, âlem dairesinin merkez noktası, Âdemoğulları
ağacının meyvesi, “Rabb’in sana ihsanda bulunacak ve sen
de razı olacaksın”[244] tuğrasını çeken, “O ne sübhandır ki
kulunu bir gece götürdü”[245] Burak’ına binen, “Sonra
yakınlaştı da yakınlaştı”[246] makamına varan,
“Aralarındaki mesafe iki yay kadar kaldı yahut daha da
yakın”[247] işaretinin sahibi, o yüce peygamber bir gün
“Namaz kılan, Rabb’iyle gizlice konuşur”[248] hükmünce
Mescid-i Harâm’da namazını kılmış, “Namazdan sonra
yapılan her dua kabul edilir”[249] hükmünce duasını etmiş,
“Ben, Âdemoğullarının efendisiyim fakat övünmem”[250]
tahtına kurulmuş, “Fakr benim övüncümdür”[251] yaygısını
döşemiş, “Âdem de ondan sonrakiler de benim bayrağınım
altındadır” minderine oturmuş ve “Allah-u Teâlâ’nın ilk
yarattığı şey benim nurumdur”[252] yastığına yaslanmıştı.
Muhacirin ve Ensar, “Onlar ki seher vakitlerinde istiğfar
ederler”[253] topluluğu, geceleri ibadetle, gündüzleri oruçla
geçirenler, o padişahın etrafında halka olmuşlardı. Sıddık,
gerçeği tasdik etmede sır incilerini deliyor; Faruk, hak ile
batılı ayırt ediyor; Zinnureyn, mezarın karanlığında bir
aydınlık yer hazırlıyor; Murtaza, rıza kapısının halkasını
çalıyor; Bilal bülbül gibi “Bizi ferahlandır, ey Bilal!”[254]
sözünü söylüyor; Suheyb vefa şarabı kadehini yudumluyor;
Selman, selamet yolunda yürüyordu…
Ben ki Ebu Zer’im, onun yolunda zerre zerre olmuştum;
neşe dilimi açtım da: Ey bizim efendimiz, ey yüceler yücesi!
Dedim, Hz. Musa’nın sahifelerinde ne var ki âşıkların
gönüllerine ferahlık versin, özlem çekenlerin gönüllerine eş
dost olsun, bu çeşit ne var o kitapta? O yüceler yücesi, O
ölmeyen diri olan Cenab-ı Hakk’ın buyruğuyla her şeyin
hakikatini anlatmak hokkası üzerindeki sükût kilidini açtı da
dedi ki: Şaşarım o kula ki iman meydanına ayak basmıştır,
cehenneme, cehennemin tabakalarına inanmıştır, Malik ile
yardımcılarının seslerini duymuştur, böyle olduğu hâlde şu
bela potasında, şu belaya uğrayış zindanında nasıl olur da bir
hoş güler?
Ey efendiler efendisi! Dedim, faydalanılacak ikinci sözü de
buyur. Dedi ki: Şaşarım o kula ki aziz ömrünü ihtiyarlatıp
ölüme inanmıştır da ona bir azık hazırlamamıştır; mezardaki
sorguya ikrarı vardır, fakat cevap hazırlamamıştır; iş
böyleyken nasıl olur da sevinir, neşelenir?
Üçüncü kez dedi ki: “Şaşarım o kula ki yaptığı işlerin,
söylediği sözlerin zerre zerre hesaplanacağına, “Artık kim
bir zerre ağırlığı hayır yapmışsa onu görecektir”[255]
ayetine inanmıştır, adalet terazisinin asıldığını bilir, böyle
olduğu hâlde nasıl olur da olmayacak işlerle oyalanır?
Dördüncüsü: Şaşarım o kula ki dünyanın vefasızlığını görür,
sevdiklerini toprağa verir, Kur’an okuyanlardan “Herkes
ölümü tadacaktır”[256] fermanını işitir, duyar fakat öyle
olduğu hâlde bu kadar sevgiyle, bu kadar düşkünlükle, bu
kadar hırsla dünya malı toplar; ölülerin mezarlarını,
kefenlerini gördüğü, dostların ayrılığını tattığı hâlde gönlünü
mala mülke, dünyaya nasıl verir?
Ama dostlar kendisinden ayrılış acısını tatmışlar, oysa bir
gecelik bile tatmamıştır; artık vuslatın, kavuşmanın kadrini ne
bilsin o adam? Derdi görmeyen merhemin kadrini nereden
tanıyacak? Hayır, hayır! Ey kardeş! Çalış, çabala da şu
zindandan dışarıya çık. Tövbe ayağını nedamet yoluna bas da
bu dünya da her iki âlem de senin olsun. Hatta bu sözün de
yeri mi? Himmetini bundan da yüceltir, din bineğini daha da
hızlı sürersen dünyayı seyretmekten vazgeçersin, ahireti
seyretmeye de göz açamazsın… Sonunda cemal-i Zülcelal’e
kavuşursun, “lâ/yok” süpürgesiyle her şeyi süpürür gidersin.
Padişah ve şehzade olanın süpürgecisi de olur elbet. “Lâ ilâhe
illâllah/Allah’tan başka ilah yoktur”[257] sözü de dergâh-ı
ilahînin has kullarının gözlerinden iki âlemi de süpürüp
temizler.
Hangi şey ki seni yoldan çıkarır
Küfür olsun, iman olsun birdir
Hangi şey ki seni dosttan alı kor
Güzel olsun, çirkin olsun birdir.
15- Akıl ve Terazi
O seçilmiş, kadri yüce elçi, “Sonra yaklaştı da
yaklaştı”[258] makamının sahibi, “Aralarındaki mesafe iki
yay kadar, hatta daha yakın idi”[259] mertebesine yükselmiş
olan Muhammed Mustafa (a.s.m.) önce gelenlerin de sonra
gelenlerin de hayırlısı, peygamberlerin sonuncusu, varlığın
hülasası, apaçık delilleri gösteren, o sonsuz bir deniz olan zat,
“Ona bir nur verdik ki insanlar arasında onunla
yürür”[260] ayetiyle şanı övülmüş, cennetin ve cennet
bahçelerinin kilidi, sırların ve hakikatlerin remizlerinin
anahtarı, “Gerçekten de biz sana Kevser’i verdik”[261]
fermanıyla âlemin çerâğı olan Hz. Peygamber (a.s.m.) şöyle
buyurmakta, sadık taliplere, aşk müçtehitlerine şöyle
bildirmektedir: “Yüce Allah ‘Aklı yarattığım zaman…’[262]
diyerek aklı tarif etmiştir.” O kadim yaratıcı, O her şeyi gören
ve duyan, O her dirinin, diriliği kendisinden elde etiği hay, O
her muhtacın acziyet anında kapısına başvurduğu kayyum,
“Biz onların boyunlarına boyunduruklar vurduk”[263]
hükmünce kahır sahiplerinin boyunlarını bağlayan kahhar, din
ve dindarlık mumuna düşman olanların can damarını “Elbette
şah damarını çeker koparırız”[264] kılıcıyla kesen Cenab-ı
Hak (c.c.), altın taç olan aklı yarattı ve “And olsun ki
Âdemoğullarına şeref bahşettik”[265] ayetiyle kadir ve
kıymetlerini yücelttiği Âdemoğullarının başına koydu!
Akıl nedir? En yüce âlemin kandili, Tûr-ı Sînâ’nın nuru “Ve
yemin ederim bu emniyetli şehre!”[266] ayetinde bildirilen
şehrin adalet işlerini düzene koyan beyi, Âlemlerin Rabb’inin
dergâhının adalet bekçisi halifesidir. Akıl nedir? Huyu güzel
bir sultan, “Ondan başka ilah yoktur” rahmetinin gölgesidir.
Akıl kimdir? Fazilet ve safa erbabı onun yolunda
oturmuşlardır. “Dünya ahiretin tarlasıdır”[267] mallarına sahip
olanlar onun sayesinde yiyip içmekte, onun nimetiyle
geçinmektedirler.
Bunlar aklı pek överler, gönüldeki aklı anlatıp dururlar da
derler ki: Akıl nedir? Zorlukların düğümlerini çözen, gönülde
saklanan en gizli sır gelinlerini süsleyip bezeyen, canlara
kılavuzluk edip tanyerlerini ağartan, sabahları izhar eden
Hakk’a alıp götüren bir manevî varlıktır. Sırlardan birazcığı
remiz yoluyla anlatılmıştır ya, Cenab-ı Hak, varlık ovasının
bu kutsal güneşiyle aydınlanması için aklı, mekânsızlık
âleminden, gayb gizliliğinden meydana getirince varlıklara
aklın özünü, aklın gönlündeki hayret veren, güzel ve eşsiz
şeyleri bildirmek, o üstünlükle onu bütün varlıklardan seçip
ayırmak istedi. Bu paranın başka madenlerle karışık
olmadığını, temizliğini, kusursuz bulunduğunu anlamak,
meydana çıkarmak için bir mihenk taşının olması gerek. Aynı
zamanda taşın tanıklığıyla beraber bu değerli paranın, bu latif
ihsanın ağırlığının meydana çıkması için bir de terazi gerek.
On sekiz bin âlemde hiçbir şey yoktur ki terazisiz üstünlüğü
anlaşılabilsin yahut tartılmadan bayağılığı meydana çıksın.
Terazi, çarşılarda bulunan ve dükkânlarda asılı duran terazi
değildir yalnız. Terazi Hakk’ın bir delilidir; Hakk’ın bir
sırrıdır; bilgiden doğan bir anlayıştır ve bu terazi, ruhanî bir
terazidir, gökten miras yoluyla gelmiştir. Dünyadaki bütün
terazileri meydana çıkaran bu terazidir. Meyveyi tartmak için
başka bir terazi gerektir; sözü tartmak için başka bir terazi.
Sözün doğru yahut yalan, gerçek yahut asılsız olduğu söz
terazisiyle tartılıp anlaşılır. İnsanın kıymetini anlamak için
başka bir terazi gerektir, hayvanı tartmak için başka bir terazi.
“Bizim hiçbirimiz yoktur ki onun belli bir makamı
olmasın”[268] hükmünce melekler için de ayrı bir terazi
gerektir. “Bizden temiz kişiler de vardır, böyle olmayanlar
da”[269] hükmünce cinler de ayrı bir teraziyle tartılır.
“Peygamberlerden bazısını bazısına faziletli kıldık”[270]
hükmünce peygamberlerin de ayrı bir terazisi vardır. Terazi,
âlemde güneşten de daha aydın olarak meydandadır; çünkü
Allah-u Teâlâ onu güneşe eş tutmuştur, güneşin yanı başına
koymuştur onu. Güneş hangi derecededir, hangi yıldızla aynı
hizaya, aynı dereceye gelmiştir, bunu bile usturlap (gök
terazisi) ile anlarlar. Terazi, âlemi gökten daha fazla kaplar.
Gök teraziye muhtaçtır, fakat terazi göğe muhtaç değildir.
“Göğü yüceltti ve mizanda (ölçü tartıda) azgınlık
yapmayasınız diye mizanı koydu”[271] diye buyuran yüce
yaratıcıdır.
Gökyüzü yücedir ama terazi gökten de yücedir; fakat tevazu
için “Teraziyi koydu” tarzında yeryüzüne ait bir sözle
bildirilmiştir, yeryüzüne indirilmiştir. “Terazi halka der ki:
Ben yüce âlemden gelmişim!” “Ey terazi! Ne iş için geldin
sen?” Terazi: Kendilerine bir öz bulsunlar, ağırlaşsınlar, ayak
diresinler, oturaklı olsunlar diye, aklı fikri hafif kişilere
akıllarının, fikirlerinin hafifliğini göstermek için geldim” der.
Saman çöpü gibi her yelden titrersin
Dağ bile olsan bir saman çöpüne değmezsin.
“Ey terazi, ne ile ağırlaşalım?” denince der ki: “Değil mi ki
derisiniz, bedensiniz, balçıktan ibaretsiniz; şu hâlde kendinize
biz öz, bir can, bir gönül edinmeye bakın.” “Peki, bu öz
nereden elde edilir, ey terazi?” denince der ki: “Bütün bu
otlar, bu buğday başakları, cevizler, ilaçlar, önce hep yerden
yaprak olarak biter; bunlarda öz yoktur; içleri boştur. Sonra
sıcaktan bunalmış, yürekleri yanmış kişilerin nefes almaları
gibi bahar havasını alırlar, yeraltından su emerler, balçıktan
suyu ayırt edip özlerine çekerler. Diri bir insan, içinde toztoprak
olan bardaktan, testiden su içemez. Yüce Allah otlara
nasıl bir güç-kuvvet vermiştir ki balçık içinde yüz bin şeyle
karışmış suyu süzüp arı-duru bir hâlde emerler; varlıklarını
Cenab-ı Hakk’ın o nimetiyle özleştirirler, bezerler.
“İlim kalbin hayatıdır; sâlih amel de günahlara kefarettir”
hükmünce insanın özü için ilim rüzgârını, ibadet suyunu
göndermişlerdir. Yüreğin yanmışsa sen de ağaç gibi bilgi ve
hikmet yelini çek; ciğerin yanmışsa susuzlar gibi
ibadet/kulluk bengisuyunu/ab-ı hayatını em; çünkü “Bize
kuşdili öğretildi”[272] hükmünce bahar Süleyman’ı adalet
tahtına oturmuştur. Bahar hayattır, diriliştir, rüzgâr da onun
tahtıdır. “Ona rüzgârı ram ettik”[273] buyrulmuştur hani: Bu
suretle adaleti dünyaya yayar; güz kâfirlerinin bağlarda,
bahçelerde yurt edinmiş bulunanlara ettiği zulmü, o güzel
yüzlülere adalet ve lütuflarda bulunarak giderir ve çirkin
zalimlerden onların öçlerini alır. Yerden biten her ot, her ağaç
vaktin bu Süleyman’ına karşı dile gelip ağız açıp “ben de bir
öz var, bir meyve, bir iç var” diye iddia eder, davaya girişir.
“İşte sürüp çıkan dalım buna tanıktır” der. Bahar Süleyman’ı
“her davanın bir ölçüsü vardır” der, “bir terazisi vardır!”
Kolaydır aşk davasında bulunmak gerçi
Nerede hani onun burhanı, onun delili.
16- Ümmî Kelimesinin Anlamı
Ümmî kelimesinin iki anlamı vardır: Birinci anlamı
yazmayan, okumayandır. Halkın çoğu ümmî sözünden bu
anlamı anlar. Fakat muhakkikler indinde bu kelimenin anlamı
şudur: Başkalarının elle, kalemle yazdıklarını o, elsiz ve
kalemsiz yazar; başkaları olmuş bitmiş, geçmiş şeyleri hikâye
ederler; “ümmî” ise gaybdan bahseder; henüz olmamış ve
gelmemiş, fakat olacak ve gelecek şeyleri hikâye eder.
Görür hayvan bile olsa var olan eşyayı
Olmamış şeyi gören ise o başkadır.
Ey Muhammed! Sen ümmî idin... Yetim idin. Bir baban, bir
anan yoktu ki seni mektebe götürsün, yazı ve hüner öğretsin
sana. Bu kadar, binlerce ilmi, irfanı nereden öğrendin?
Varlığın başlangıcından beri âleme gelen, âlemde olan her
şeyi adım adım, onların yürüyüşü boyunca anlattın. Herkesin
saadet ve şakavetinden haber verdin. Cennet bahçelerini ağaç
ağaç gösterdin. Hurilerin kulaklarındaki küpelere varıncaya
dek haber verdin. Cehennem zindanlarını çukur çukur, köşe
köşe anlattın. Âlemin sonuna dek, ne olacaksa hepsini ders
hâlinde söyledin. Peki, bütün bunları kimden öğrendin, hangi
mektebe gittin?
O şöyle cevap verdi: “Benim kimim kimsem yoktu,
yetimdim; ‘kimsesizlerin kimsesi’ hocam oldu benim.
‘Rahman, Kur’an’ı öğretti’[274] hükmünce ilmi O öğretti
bana. Yoksa bu bilgiyi halktan öğrenmeye kalksaydım,
yüzlerce, binlerce yıl gerekti. Öğrensem bile bu ilim taklitle
elde edilmiş olurdu. Derme çatma bir ilim olurdu; özden
meydana gelmiş bir ilim olmazdı. Böylesine bir ilim, şekil ve
çizgiden ibaret olurdu; onun özü ve canı olmazdı.”
Herkes duvara bir şekil çizebilir. O şeklin başı olur fakat
aklı olmaz. Gözü olur fakat nazarı olmaz. Eli olur fakat ihsanı
olmaz. Göğsü olur fakat gönlü olmaz. Elinde kılıcı olur fakat
kılıcın darbesi olmaz. Her mihraba bir kandil resmi yaparlar,
ama gece oldu mu bir zerrecik bile aydınlık veremez. Duvara
ağaç resmi yaparlar, ama onun meyvesi düşürülemez,
devşirilemez. Duvardaki resim de böyledir ya; ama gene de
zindanda doğmuş olan, halk topluluğunu, güzellerin yüzlerini
görmemiş bulunan kimse için faydasız değildir. O zindanda,
kapıda, duvarlarda resimler görür; güzellerin yüzlerini,
padişahları, gelinleri, padişahların süsünü püsünü, tacını
tahtını, meclislerinin şeklini, çalgıcıları, raks edenleri
seyrederse insan olduğundan, aynı cinsten bulunduğundan
sorup soruşturur, zindanın dışında bir âlem olduğunu,
şehirlerin bulunduğunu, bu kadar güzel kişilerin, oraya
resimleri yapılan bu çeşit meyveli ağaçların varlığını anlar,
içine bir ateştir düşer; “âlemde der, bunca şeyler var da biz,
diri diri mezara gömülüp kalmışız” bir nâra atar ve
zindandakilere der ki:
Hepiniz buradaki şeylerden hazer eyleyiniz
Koşarak âlem-i ulvîye sefer eyleyiniz
Canınız kalıb-ı ten içre kemal buldukta
Ten ehemmiyeti yok, bahsini de etmeyiniz
Pîş-i İsa’da şakâvet yakışı mı yâhu
Eşeğin tırnağına dil verişe benzer bu
Ey temiz ruhlu kişiler! Şu yığın toprakta
Böyle çer-çöp gibi kalmak sürecek mi acaba?
Kûs-i devlet ne zamandır çalıyor, işte bakın
Diri olmuş idiniz ah, şu çamurdan kalkın!
17- Şekilden Manaya Geçmek
Ey dünyayı görmemiş mahpuslar, bir çareye
başvurmuyorsunuz, hiç olmazsa şu güzel, şu şaşılacak
şekilleri görün; onları bir seyredin. Elbette şu şekillerin bir
gerçeği vardır. Çünkü hiçbir yalan yoktur ki doğrusuz olsun.
Nerede bir yalan söylerlerse duyanın doğru bellemesi, doğru
sanması için söylerler. İşiten, doğruyu da görmüş olmalı ki bu
yalanı doğru yerine kabul etsin. Kalp parayı, müşteri geçer
gümüş para sansın diye piyasaya sürerler. Bu istekle sürerler
ama müşterinin de geçer, ayarı tam parayı görmüş olması
gerektir ki o kalpı geçer para sanıp alsın. Nerede bir yalan
varsa orada bir gerçek de vardır. Nerede bir kalp varsa orada
ona benzer bir geçer para da vardır. Nerede bir hayal varsa
orada bir gerçek de vardır. Şimdi, bir zindana benzeyen bu
geçici dünyanın duvarında görünen, derken yok olup giden
şekiller de böyledir. Âlemde bunca kişiyle âlemde dost idin,
onları hısım bilmiştin, onlara sırlarını söylemiştin; şimdiye
kadar onların şekilleri geçti-gitti. Yürü, git mezarlığa;
mezarların taşlarını al, kerpiçlerine bak; şekilleri, göreceksin
ki mahvolup gitmiş. Adamakıllı bil ki o güzel şekiller
dostların bulunduğu zindanın dışındaki şekillerin vuruşundan
ibarettir. Hani “Bakî kalacak olan sâlih amellerdir”[275]
buyrulmuştur ya; “Rabb’inin katında”[276] bakî kalan
suretler nerededir? O şeref ancak Cenab-ı Hakk’ın daimî
terbiyesinde bulunanlara hastır.
Bunun anlatılması uzun sürer. Gel de sözü kısa keselim. Şu
zindanı delelim de o şekillerin gerçeklerinin bulunduğu yere,
âşık olduğumuz o gerçeklerin bulunduğu makama varalım.
Tekrar oraya varınca Musa (a.s.) gibi ab-ı hayatta dalgalar
yutarak balık gibi çırpınalım. “Neden dalgalandın da bizi
balçık kuruluğuna attın; Sen’de böylesine bir rahmet varken
neden bu merhametsizlikte bulundun, ey merhametsizliği bile
âlemdeki merhametlilerin merhametinden daha tatlı olan!”
deriz. O da cevap verir de buyurur ki: “Ben bir gizli define
idim, gayb perdesi ardında, mekânsızlık halvetinde, varlık
perdelerinin ardında gizlenmiştim; güzelliğimi, yüceliğimi
bilmelerini, benim nasıl bir ab-ı hayat olduğumu, ne biçim bir
saadet menbaı bulunduğumu görmelerini istedim.” Onlar da
derler ki: “Biz bu denizin balıklarıyız. Önce bu hayat
denizindeydik; bu denizin yüceliğini, bu denizin lütfuyla da
bizim, bu sonsuz kimyanın iksirini kabul edecek varlıklar
olduğumuzu, bu hayat madeninin yüceliğini, üstünlüğünü
biliyorduk. Bu denizin balığı olmayanlara bunları
söylüyorduk ama ne kadar söylersek söyleyelim, onlar
duymadılar, görmediler, bilmediler bunu. Önce de bunu
duyup bilen, anlayan biziz, sonra da. Bu yüzden define de
biziz. Bu kadar uzun gurbeti, “Bilinmeyi sevdim” hükmü
yüzünden diledin, peki, değil mi ki define de biziz, bilen
anlayan da biziz, “Bilinmeyi sevdim” hükmü kimin için?”
Cevap geldi de dendi ki: “Ey balıklar! Balık suyun kadrini
bilir, suya âşıktır, ona ulaşmaya çalışır, çabalar ama dalganın
karaya attığı, uzun zaman sıcak toprakta, sıcak kuru yerde,
sıcak kumda, “Ne ölür gider orada, ne de yaşar”[277]
hükmünce yanıp çırpınan balığın yanışında, denizdeki balığın
yanışı, onun can verişi, feryat edişi, kan ağlayışı yoktur.
Denizden ayrı düşen balık ne ölür, ne dirilir ama hayatın
tadını tattığından, denizin ayrılığına dayanamaz. Şimdi hayat
zevkini tadan, o denizi gören kişi, hayat denizinden ayrı
kalınca nasıl olur da hayatın tadını bulabilir?
Kim ki çer bir gececik Sen’in vuslat şerbetini
Ayılınca çeker mahmurluğun eziyetini
Denizsiz yaşanamadığı gibi, denize erişmek umudu oldukça
ölünemez de.
Sanki bağda bahçede sararıp solarım ben;
Sapsarı yüzümle safrana dönerim ben
Seninle buluşmak umudu bırakmıyor beni yoksa
Hiç aldırmadan kendimi öldürür giderim ben.
Ama deniz de “Kendinizi öldürmeyin; çünkü O size karşı
pek merhametlidir”[278] der. “Hani, definemi meydana
çıkarmak istedim” dedim ya; bundaki bir hikmet de sizin
defineyi tanımak, hazineden anlamak kabiliyetinizi meydana
çıkacaktır” der. Bu denizin arılığını, temizliğini meydana
çıkardığım gibi, şu balıklardaki yüce himmeti, şu balıkların
yetişmesindeki lütfu, şu yaratıklardaki mükemmelliği de
meydana çıkarmak istedim; böylece kendilerindeki vefayı
görsünler, himmetleri meydana çıksın istedim.
18- İnsanın Yaratılışı
İnsan, ana rahmine önce nutfe, sonra bir kan pıhtısı, daha
sonra da bir et parçası hâlinde gelir. Cenab-ı Hak “rahim
meleği” denen meleğe o et parçasına suret vermesini emreder.
O melek, Levh-i Mahfuz’dan ona verilecek sureti, şekli alır.
Ona göre, rahmin dışından, doğacak olan insana, aldığı emre
göre şekil verir. Tasvir işi bitince “ey melek! Sen geri git;
bizim onunla bir sırrımız, gizli bir işimiz var” diye emir gelir.
Ondan sonra o surete ruh verilir.
Ruh ne biçim bir şeydir? Hiç kimse bilmez. Ondan sonra da
“rızkını yaz, saîd/cennetlik mi şakî/cehennemlik mi olacağına
göre yapacağı şeyleri yaz” diye ferman gelir.
Cenab-ı Hak, Âdem’i yarattığın zaman ruha “onun başına
gir” diye emir buyurdu. Ruh girince balçık hâlindeki baş et,
kemik ve deri hâline geldi; baştan başka bedenin geri tarafı
balçık hâlindeydi. Âdem’in, gözünü açtığı zaman bütün lütuf
ve ihsanların Cenab-ı Hak’tan olduğunu bilmesi için bedenini
balçık hâlinde gösterdi ona.
İşte o çamurdur ki Cenab-ı Feyyaz’ın bunca faziletlerine
mazhar olup durmaktadır!
[164]. Münâvî, 1972:III/45.
[165]. Hicr Suresi, 15:72.
[166]. Bk. Aclûnî, 1351:II/164.
[167]. Bk. Suyûtî, 1408:52.
[168]. Tirmizî, 1992:Tefsîru Sure, 18/17.
[169]. Bk. Aclûnî, 1997:II/80.
[170]. A’râf Suresi, 7:26.
[171]. Tevbe Suresi, 9:111.
[172]. Zümer Suresi, 39:10.
[173]. Nisâ Suresi, 4:69.
[174]. Necm Suresi, 53:39.
[175]. Kâria Suresi, 101:6.
[176]. Bakara Suresi, 2:39.
[177]. Yûnus Suresi, 10:61.
[178]. Kamer Suresi, 54:55.
[179]. Yâsîn Suresi, 36:12.
[180]. Fecr Suresi, 89:28.
[181]. Ahzâb Suresi, 33:72.
[182]. Ahzâb Suresi, 33:72.
[183]. İsrâ Suresi, 17:70.
[184]. Kıyâmet Suresi, 75:22-23.
[185]. Yusuf’un (a.s.) kardeşleri kendisinden özür
dilediğinde onlara “Bugün size azar yok (lâ)” (bk. Yûsuf
Suresi, 12:72) sözüne atıf vardır.
[186]. Cenab-ı Hakk’ın Hz. Musa’ya Tur Dağı’ndaki hitabı
(bk. A’râf Suresi, 7:143.).
[187]. Kıyamet Suresi, 75:1-2.
[188]. Teğâbün Suresi, 64:14.
[189]. Bakara Suresi, 2:81.
[190]. Âl-i İmrân Suresi, 3:106.
[191]. Mâide Suresi, 5:6.
[192]. Âl-i İmrân Suresi, 3:106.
[193]. İbnü’l-Cevzî, ts. III/132.
[194]. Tebrîzî, 1380:II/669.
[195]. Bk. Heysemî, 1967:IX/70.
[196]. Bk. Irakî, 1358:III/157.
[197]. Enfâl Suresi, 8:64.
[198]. Enfâl Suresi, 8:64.
[199]. Bk. Aclûnî, 1997:II/148.
[200]. Kamer Suresi, 54:1.
[201]. Heysemî, 1967:I/57.
[202]. Bu dörtlüğü Mehmed Hulusi şöyle tercüme etmiş:
Hakk’ın esrarına gencine olmuş bizleriz
Bî-hesab incilerin deryası biz, lâ-reyb ü şek
Taht-ı hükm-i saltanatta padişahız daima
Hükmümüz altındadır ta mâhtan mahiye dek.
[203]. Bakara Suresi, 2:119.
[204]. Bakara Suresi, 2:117.
[205]. Bakara Suresi, 2:80.
[206]. Bk. İbn-i Hanbel, 1992:IV/66, V/59; Tirmizî, 1992:
Menâkıb, 1.
[207]. “Le-amruke: Senin ömrüne, hayatına yemin olsun
ki!” anlamındaki Cenab-ı Hakk’ın Hz. Peygamber’e hitabı
(bk. Hicr Suresi, 15:72).
[208]. Buhârî, 1992, Rikâk, 15; Müslim, 1992: Zekât, 120.
[209]. Haşr Suresi, 59:2.
[210]. Taberânî, 1404:VII/152.
[211]. Sâd Suresi, 38:35.
[212]. Tâhâ Suresi, 20:14.
[213]. İbrahim Suresi, 14:35.
[214]. En’âm Suresi, 6:76.
[215]. Mâide Suresi, 5:73.
[216]. Nisâ Suresi, 4:171.
[217]. Furkân Suresi, 25:70.
[218]. Tahrîm Suresi, 66:8.
[219]. Müslim, 1992: Tevbe, 42; Ebu Dâvûd, 1992: Hudûd,
31.
[220]. Âl-i İmrân Suresi, 3:135.
[221]. Suyûtî, 1377:I/373.
[222]. Taberânî, 1405: VIII/283.
[223]. Ahmed b. Hanbel, 1992: II/150; Tirmizî, 1992:
Daavât, 82.
[224]. A’râf Suresi, 7:198.
[225]. Bakara Suresi, 2:38.
[226]. Bakara Suresi, 2:2-3.
[227]. İnfitâr Suresi, 82:13.
[228]. İnfitâr Suresi, 82:14.
[229]. Nâziât Suresi, 79:24.
[230]. Âl-i İmrân Suresi, 3:103.
[231]. Kasas Suresi, 28:81.
[232]. A’râf Suresi, 7:179.
[233]. Bakara Suresi, 2:6.
[234]. Nebe Suresi, 78:40.
[235]. A’râf Suresi, 7:176.
[236]. Ahmed b. Hanbel, 1992: Dârimî, 1992: Mukaddime,
44.
[237]. Nur Suresi, 24:40.
[238]. Hadîd Suresi, 57:13.
[239]. Hadîd Suresi, 57:13.
[240]. Câsiye Suresi, 45:23.
[241]. Zuhruf Suresi, 43:71.
[242]. Bk. Aclûnî, 1997:II/149-150.
[243]. Taberî, 1968:I/452.
[244]. Duhâ Suresi, 93:5.
[245]. İsrâ Suresi, 17:1.
[246]. Necm Suresi, 53:8.
[247]. Necm Suresi, 53:9.
[248]. Bk. Mâlik b. Enes, 1992: Nidâ, 29.
[249]. Tirmizî, 1992: Daavât, 78.
[250]. Tirmizî, 1992: Tefsîru Sûre, 18:17.
[251]. Bk. Aclûnî, 1997:II/80.
[252]. Bk. Uysal, 2001:277 vd.
[253]. Âl-i İmrân Suresi, 3:17.
[254]. Ahmed b. Hanbel, 1992:V/364, 371.
[255]. Zilzâl Suresi, 99:7.
[256]. Âl-i İmrân Suresi, 3:185.
[257]. Muhammed Suresi, 47:19.
[258]. Necm Suresi, 53:8.
[259]. Necm Suresi, 53:9.
[260]. En’âm Suresi, 6:122.
[261]. Kevser Suresi, 108:1.
[262]. Bk. Irakî, 1358:I/89, III/16.
[263]. Yâsîn Suresi, 36:8.
[264]. Hâkka Suresi, 69:46.
[265]. İsrâ Suresi, 17:70.
[266]. Tîn Suresi, 95:3.
[267]. Bk. Irakî, 1358: IV/19.
[268]. Sâffât Suresi, 37:164.
[269]. Cin Suresi, 72:11.
[270]. Bakara Suresi, 2:253.
[271]. Rahmân Suresi, 55:7-8.
[272]. Neml Suresi, 27:16.
[273]. Sâd Suresi, 38:36.
[274]. Rahman Suresi, 55:2.
[275]. Kehf Suresi, 18:46.
[276]. Kehf Suresi, 18:46.
[277]. Tâ-hâ Suresi, 20:74.
[278]. Nisâ Suresi, 4:29.
IV– HİKÂYELER
1- Hz. Süleyman ve Tacı:
Bir gün, Süleyman (a.s.), “Rüzgârı ona ram ettik”[279]
tahtına oturmuştu. Kuşlar havada kanat çırpmışlar, güneş Hz.
Süleyman’a vurmasın diye bir kubbe kurmuşlardı. Hem taht
uçuyordu hem kubbe.. “Sabahleyin bir aylık yol alırdı,
akşamleyin bir aylık yol”[280] hükmünce havada uçmadaydı.
Ansızın o nimetin şükrüne layık olmayan bir düşünce,
Süleyman’ın (a.s.) gönlünden geçti. Hemen başındaki tacı
eğrildi. Tacını doğrulttukça taç yine eğrilmede, yine yan
yatmadaydı. “Ey tac!” dedi, “doğru dursana!” Taç dile geldi
de: “Ey Süleyman!” dedi, “sen doğrul!”
Süleyman (a.s.) hemen secdeye kapandı, “Rabb’imiz!
Nefsimize zulmettik”[281] diye tövbe etti; eğri duran taç
kendiliğinden başında doğruldu, düz durdu. Süleyman (a.s.),
sınamak için tacı eğrilttikçe taç doğruluyordu!
Azizim! Senin tacın zevkindir vecdindir, gönül dergâhındır;
senden zevk gitti mi dondun, buz kestin, tacın eğrildi artık!
Halktan gelen zevkten beden varlığı doğar
Hak’tan gelen zevkten gönül doğar, can doğar ey
can.
Ey vaktin Süleyman’ı! Akla ve ruha mensup peri yüzlüler,
senin buyruğunun altında; nefse şeytana mensup şeytan
yüzlüler de varlık tahtının önünde koşmada.
Varlık dükkânında ibadet, zevk, şevk şişelerini yapan ile
hevâ ve heves bezlerini çırpıp döven, yıkayıp arıtan kişi bir
arada olursa şişeci on gün bu dükkânda kulluk şişelerini
yapar; bez çırpıcı bir ayak vurur, bir tekme atar, dükkân
yerinden oynar, bütün şişeler kırılır gider! “Amelleriniz boşa
gider de farkında olmazsınız!”[282] Şimdi, ey vaktinin
Süleyman’ı “Zevk ve öz doğruluğu tacını canının başında
görmedin mi, kendini donmuş, kararmış, sevdalara mahpus
olmuş görürsün. Ey zevk! Neredesin? Ey şevk! Hangi
perdenin ardındasın?” diye bağırmaya başlarsın. O giden zevk
geri gelsin diye ne kadar çalışırsın, uğraşırsın; fakat gelmez
bir türlü. O öz doğruluğu tacını başında ne kadar doğrultursan
doğrult; gene eğrilir, gene doğru durmaz; “sen doğrul da ben
de doğrulayım!” diye seslenir sana. “Şüphe yok ki Allah, bir
topluluğa ihsan ettiği nimeti, onlar kendi huylarını
değiştirmedikçe değiştirmez.”[283] O yüce yaratıcı, hiç
usanmadan ihsan ve bağışta bulunan Cenab-ı Hak şöyle
buyuruyor: Ben ki ihsan eden ve ettiren yaratanım; kullara bir
nimet verince artık onlar yaptıkları işleri, aralarındaki düzeni
ve yaşayışlarını değiştirmedikçe asla değiştirmem!
2- Veresiye Et Satan Kasap
Hikâye ederler ki kasabın biri veresiye et satarmış. Bir
çocuk da çırağıymış; dükkânda veresiyeleri yazarmış. Kasap
“yaz, dermiş, filan bu kadar borç aldı, filanda bu kadar
alacağımız var.”
Günün birinde leş yiyen bir kuş uçup havadan iner. Bir
parça et kapıp havalanır gider. Kasap: “Çocuk, der, yaz: Etin
dörtte bir parçası şu leş yiyen kuşta. Onda da bu kadar
alacağımız var.”
Bir başka gün, leş yiyen kuş âdet edindiğinden gene gelir, et
kapmaya uğraşır. Kasap bir düzen kurmuş… Kuş tuzağa
tutulunca başını koparır, öbür kuşlara ibret olsun diye asar.
Çocuk: “Usta, der, senin kuştaki alacağını yazmıştım, ‘Ey
nefislerine uyup haddi aşanlar!’[284] hükmünce hani, şimdi
de kuşun sende alacağı var, ne kadar yazayım?” Usta, yenini
yakasını yırtar da der ki:” Etin hesabı kolay, fakat baş
isterlerse ne yapacağım ben?”
3- Hz. Hamza ve Vahşî
Hz. Hamza önceleri savaş aslanıydı, sonra Allah’ın aslanı
oldu. Önce Peygamber’in amcasıydı, yakınıydı, sonunda oğlu
oldu. Müslüman olduktan sonra Hz. Hamza, savaşa giderken
zırh kuşanmazdı. “Ey Arap’ın aslanı!” derlerdi, “genç iken
pek yiğit ve kuvvetli iken zırh giyerdin, başına tolga
vurunurdun, şimdi yaşlandın, bedenin zayıfladı, sebep nedir
ki zırh giyinmiyorsun, zırhsız olarak savaş safına giriyorsun?”
Hz. Hamza: “O vakit, derdi, aslanda nasıl yaratılıştan bir
yiğitlik varsa nasıl yaşamak, diri kalmak umuduyla canıyla
oynamazsa huyu, tabiatı oysa ve bu yüzden de ölüm korkusu
ona görünmezse ben de yaratılıştan yiğittim, huyumda yiğitlik
vardı.”
Pervanenin (kelebek) dahi canıyla oynaması doğaya
uyumundan almış olduğu zevktir. Onda İbrahim’in (a.s.) nuru
yoktur ki tevekkül etsin! Nitekim susuzluk hastalığına
tutulmuş adam da su içme yüzünden elinin, ayağının şiştiğini
görür; görür ama su içmekteki tat bütün bunları onda gizler,
ölümü bile düşünmez.
“Ben ki Hamza’yım; o yiğitliği, o cesareti tabiatım
dolayısıyla yapıyordum, ölümde bir yaşayış gördüğümden
değil; o ışık yoktu bende. Şimdi ise inandım, tabiat karanlığı,
gözümün, gönlümün önünden kalktı. Ölümden,
öldürülmekten sonra cana ne dirilikler var; canların, canlar
meclisinde huzur şarabını nasıl içtiğini, elsiz kadeh tutup,
ağızsız, dudaksız içerek başsız nasıl baş salladıklarını, ayaksız
nasıl ayak vurup oynadıklarını gördüm. “Allah yolunda
öldürülen kişiyi, ölü sanma; diridir onlar ve Rableri
katında rızıklanırlar.”[285] Yani, bedensiz, midesiz, dudaksız,
ağızsız yerler, içerler. Ruhlar, huzur şarabını içtiler mi gayb
âleminde hay-huylar ederek derler ki: “Ey toprak kalıpta
umutsuz kalanlar! Bu toprak kalıp kırılırsa yemeden içmeden
olacağız, aydın günden mahrum kalacağız, daracık mezarda
hapsedileceğiz, diye umutsuzluğa düşüyorsunuz ama bir de
bizim hâlimize bakın da görün. Ey mezarda kör kalan! O
bakış, o görüş, kâfir bakışıdır, kâfir görüşüdür; müminin
bakışı, görüşü değildir. Kâfir kendini kör görür, fakat aslan
kendini kör görür mü hiç? Kâfirler, “Öldükten, toprak
olduktan sonra mı dirileceğiz?”[286] derler. Durağını,
konağını mezar gören kişinin ayağında ne kuvvet kalır ki?
Hangi gönülle konaklardan uçar, durakları aşar? Beden gönül
ile yol alır, gönül de nazar ile hareket eder. Birisinin nazarının
kıblesi mezar olursa onun ne gücü kalır, ne kuvveti kalır ki?
Gözü görenlerin ayaklarının bastığı toprağı gözlerinize çekin
de gözünüz toprak görmesin, mezar görmekten vazgeçsin.
Çünkü bu yan toprak ve mezar değildir, tertemiz nurdur.
Mezarla toprak nerede, tertemiz nur nerede!
İnsanoğlu dediğin gözden ibarettir
Gözden ötesi insanda posttur, ettir.
Gördüğün, bildiğin pis ise bil ki osun sen; sonunu toprak
biliyorsan topraksın; kendini temiz biliyorsan temizsin.
Evet, Hamza (r.a.) onlara cevap verdi de dedi ki: “O vakit
ben, savaş zamanlarında zırh giyiniyordum; çünkü ölüme
gidiyordum, yaralanmaya gidiyordum. Ölüme zırhsız,
engelsiz gitmek, akıl kârı değildir. Şimdi ise iman nuruyla
görüyorum ki savaşa giderken hayata gitmekteyim. Hayata ise
zırhla, engelle gitmek akıl kârı değildir.”
Hiçbir gönül o huzura kendi arzusuyla gitmez
Hiç kimse de o güzelle sırtında gömlekle yatıp
uyumaz.
Vahşî, Arapların önde gelenlerinden bir kadının kölesiydi.
Hz. Hamza bir savaşta o kadının yakınlarından önemli birisini
öldürmüştü. Kadının gönlünde Hz. Hamza’ya karşı kin vardı.
Kölesi Vahşî’ye, “bir çare bulur da Hamza’yı öldürürsen, seni
bu kadar sermaye vererek azat ederim” dedi. Savaşta
yakınlarını öldürdüğünden dolayı Hamza’ya kin güden
başkaları da “bu işi başarırsan filan atı sana bağışlarım, falan
cariyeyi sana veririm” diye Vahşî’yi kandırdılar.
Altın ve mal gözü bağlayan, kulağı sağır eden büyücüdür.
Kılın içindeki kılı gören, bilgisiyle, hüneriyle bir kılı kırk
yaran kadı ve hâkim bile mala, rüşvete tamah etti mi o mal, o
rüşvet gözünü bağlar; apaydın günde, zalimi mazlumdan ayırt
edemez olur. Nitekim Hz. Ali bir hutbesinde: “Size dünyadan
çekinmenizi tavsiye ederim; çünkü dünya aldatıcıdır,
gaddardır, düzencidir, büyücüdür” buyurur.
Rabiatü’l-Adeviye’den şöyle hikâye ederler: Hizmetçisi bir
gün ona iki kuruş getirdi, eline verdi. Rabia, bir kuruşu sağ
eline aldı, bir kuruşu sol eline. Yemek yeneceği vakit,
“yesene” dediler. “Lokmayı, dedi, ağzıma verin, ellerim
dolu.” “Kolay bir şey bu, dediler, iki kuruşu da bir eline al,
öbür elinle yemek ye.” “Allah korusun!” dedi, o kuruş da bir
büyücü, bu kuruş da; bu iki kuruşu bir elime almam ben. İkisi
bir araya geldi mi bir fitne, bir bozgunculuk düşünürler. Onlar
buluştular mı bizi birbirimizden ayırma işine girişirler!”
“Onlardan karı ile kocanın arasını ayıran şeyleri
öğreniyorlardı”[287] buyrulmuştur. Zahir ehli, tefsir ederken,
“erkekle kadının arasını ayırırlar” demişlerdir. Hakikat
erbabınca “ruh ile bedenin arasını ayırırlar” demektir. Çünkü
ruhun kadim çifti, hakikat makamıdır; onun çifti, onu
çiftlikten ayırıp birliğe ulaştıran, dertten kurtarıp tek edendir.
Bütün âlemde çifti olmayan O tek
Kuluyla uyuştu da yek mi çift mi oynadı
Bana dedi ki: Hangisi olmak istersin: Çift ya da
yek?
Dedim ki: Seninle çift olmak isterim, fakat bu
âlemden tek.
Her şey bir başka şeyle dost oldu mu, iki olur. Fakat bu
gerçek, şaşılacak bir gerçektir ki sen, onunla beraber oldun
mu bir olursun; onsuz kaldın mı iki-iki olursun, üç-üç
olursun, dört-dört olursun. Bunun benzeri ruh ile bedendir.
Ruh bedende oldukça, bütün birbirine aykırı olan parçabuçuklar
bir nefes hâline gelirler, birleşirler. Fakat ruh
bedenden ayrılınca bu bir şey yüz bin şey olur. Göz bir yana
gider, kulak bir yanı tutar, kemik bir yanı çeker, etin üstünü de
leş yiyen hayvanlar kaplar, didiklemeye koyulur. Neden
dağıldı bu parça-buçuklar? Tek değil miydi, bir değil miydi?
Toprak olunca da bir parçasını testi yaparlar o toprağın, bir
kısmından küp yaparlar. Her biri, kendi başına bir şey olur.
Birbirine yabancı kesilip giderler. “Biz birdik, derler, neden
yabancı olduk?” “Ruhun sohbetiyle birleşmiştik, bir olmuştuk
çünkü…”
Kadehler boşalınca ağırlaşırlar
Şarapla dolunca hafifleşirler
Uçacak kadar hafif olurlar havada
İşte bedenler de böyle hafifleşir ruhlarla.
Vahşî, o mallara kandı, Hamza’yı öldürmeye bel bağladı,
fırsat gözetmeye koyuldu. Nihayet Mustafa’nın (a.s.m.)
ordusu, Uhud savaşında, ilk saldırışta bütün kâfirleri bozdu.
Mustafa (a.s.m.) okçulara, “şu geçitte durun, geçidi
gözetleyin, buradan bir yere gitmeyin” buyurmuştu. Okçular,
Müslüman askerlerin kâfir ordusunu bozduğunu,
Müslümanlara ganimetler almaya, develeri, atları, köleleri
yağma etmeye koyulduklarını gördüler. “Biz, dediler, ne
duruyoruz, ganimete konmak vakti!” Bir bölüğü,
“Peygamber’in emri geçidi korumamız; ne diye ganimet
kaydına düşelim?” dedi. Bir bölüğü ise “bu buyruk savaş
olurken idi, artık savaş kalmadı” dedi. Öbürleri, “bu akılla
Peygamber’in emrini değiştiremeyiz, bir başka şekilde
yorumlayamayız” dediler, onlara uymadılar. Fakat okçuların
çoğu yağmaya koyuldu; geçidi, pusu yerini bıraktılar. Ebu
Süfyân, askeriyle pusudaydı; geçidin boşaldığını görünce
saldırdı. Müslümanları bozdu. Müslümanlar ganimetle
meşguldü. Sahabeden de biri vardı ki silahlandı da oturduğu
zaman, pek az kişi onu Hz. Peygamber’den ayırt edebilirdi. O
bozgunda bu zat öldürüldü. Müslümanlardan onu görenler
Hz. Peygamber sandılar; bozulup kaçmaya başladılar. Hz.
Peygamber onların ardından, “ben buradayım, durun!” diye
bağırıyordu. “O anda boyuna uzaklaşıyor, hiç kimseye
dönüp bakmıyordunuz bile. Peygamber ise arkanızdan
sizi çağırıyordu.”[288]
Bazıları derler ki: Bu olayda Hz. Ömer’i gördük; ordudan
bir yana çekilmiş, silahlarını bir tarafa koymuş, oturuyordu.
“Neden kaçmıyorsun?” dedik. Dedi ki: “Kime kaçayım?
Bedenimdeki can onun içindi, hayat onun için gerekti bana!”
Onu o hâlde gördük, geçip gittik. Derken Hamza’yı gördük.
Ordunun bir yanında boz renkli kükremiş bir aslana
benziyordu. Müminlerin arkasına düşen kâfirlerden kime
rastlıyorsa onu ikiye biçiyordu. Rivayet edenlerden görenler,
yemin ettiler de dediler ki: Savaş erlerinden biri Hamza’nın
önüne çıktı. Hamza kılıç salladı. Biz, yanlış hareket etti,
kâfirin başına rastlamadı sandık. Bir de gördük ki o savaş
erinin başı Hamza’nın önüne düşüvermiş. Kâfirlerin
başlarından, önünde tepeler yığılmıştı.
O bu hâlde kâfirleri öldürmekle uğraşırken, Vahşî onun
yanına yaklaşmaya fırsat bulamadı. Hamza’nın ön tarafında,
bir taşın ardına gizlendi. Her an, Hamza’yı iyice savaşla
meşgul bir hâlde yakalamak için başını çıkarıp
gözetlemedeydi. Ansızın, bir bölük kâfir geldi. Hamza onları
kırmaya uğraşırken Vahşî fırsat buldu. Hamza zırhsızdı. Vahşî
mızrağını attı, Hamza’nın beline geldi, sarsıldı; mızrağı tutup
bedeninden kuvvetle çekti, çıkardı. Fakat bu işi başarıncaya
dek pek çok kan kaybetti. Vahşî’nin ardına düşmek istedi,
fakat çok kan kaybettiğinden gücü pek azdı, yere yıkıldı. Üç
kez, “Allah’a hamd olsun ki İslam dini üzere can veriyorum.
Dünyayı, malı mülkü size verdim; “Geçimlerini aralarında
paylaştıran biziz”[289] hükmünce hissemize isabet eden din
ve didar ile mesruruz biz!” O anda dünyayı terk etti. “İnnâ
lillâh ve innâ ileyhi râciûn/Biz Allah’ınız ve tekrar O’na
döneceğiz…”[290]
Ondan sonra Mustafa (a.s.m.), Hz. Hamza’nın şehit
olduğunu duydu. Bacağından yaralıydı, kâfirler, mübarek
dişlerini kırmışlardı, bunca dostları kırılmıştı ama Hamza’nın
ölümü üzerine hepsini unuttu. Gidip Hamza’nın başını
kucağına aldı; mübarek yeniyle yüzünü sildi. “Senin yerine
öyle çok kâfiri kırayım ki sayıya sığmasın” diye and içti.
Sonunda “Biz Hamza’ya devletler bahşettik; sen bu intikamı
gütme, çünkü senin yolun lütuftur, merhamettir” diye ayet
geldi.
Kadınlardan ve erkeklerden her bölük kendi şehidine
ağlıyordu, feryat ediyordu. Mustafa (a.s.m.) buyurdu ki: “Ey
benim Hamza’m! Ey benim amcam! Sana kimse ağlamıyor;
oysa ağlanmaya sen daha layıksın. Bil ki asıl sana ağlamak,
sana feryat etmek gerek!” Ağlaya ağlaya mescide gitti;
kadınlar geldiler. Mescidin kapısında Hamza için ağladılar,
feryat ettiler. Hz. Peygamber de bir hayli ağladı… Sonra
ellerini açıp Hamza için dua etti, kadınlar da “âmin” dediler.
Her şehide bir kez namaz kıldı. Hamza için yetmiş kez namaz
kıldı.
Vahşî, umutsuz bir hâle geldi. “Melûn İblis’in bütün
soyuyla sopuyla tövbesi kabul edilebilir de benim tövbem
kabul edilmez; ben öyle bir iş işledim ki dedi, bütün en üstün
peygamberin, gökteki bütün meleklerin gönül verdikleri zatın,
benim bu işim yüzünden mübarek gönlü öyle kırıldı ki Hz.
Nuh’un ömrü kadar yaşasam, bu ömre on kez Nuh ömrü
katılsa bütün ömrümce sabreden Hz. Eyyûb gibi sabretsem,
ummam ki tövbem kabul edilsin, bağışlanayım!” Âh eder,
dumanı göklere çıkardı. Bundan sonra, Mekke’de nerede bir
ölü için ağlayan olsa Vahşî o ölünün mezarının başına gider,
başına topraklar serper, kadınlarla beraber ağlamaya
koyulurdu. “Ey Vahşî!” derlerdi, “sen bu bizim ölümüzün
akrabasından mısın?” Derdi ki: “Benim öyle bir yasım var ki
canım öyle bir yasa batmış ki bütün dünyanın yasları benim
yasım. Bundan sonra, “Şüphe yok ki Allah, kendisine şirk
koşulmasını affetmez; bunun dışında dilediği kimselerin
bütün suçlarını affeder”[291] diye rahmet ayetleri geldi.
Vahşî’ye, böyle vaat geldi diye bu ayeti haber verdiler. Vahşî
dedi ki: “Bana şirk koşmayanın, bana eş tutmayanın yaptığı
bütün suçları bağışlarım, diyorsun, ama ‘dilediğim kulumun’
da diyorsun; biliyorum ki ben Vahşî’yi dilemezsin sen!” Bu
sözü dedi ve gözlerinden kanlı yaşlar akıtmaya başladı.
Rahmet denizi coştu, köpürdü, cennet ırmakları rahmet
sütüyle ağızlarına dek doldu. “Rahmet eserlerini görüyoruz,
rahmet denizinin coşup köpürüşünü seyrediyoruz, bakalım,
rahmet ve mağfiret dalgası, toprak kıyısına ne biçim
görülmemiş inciler atacak” diye yedi göğün melekleri
kanatlarını açtılar. Onlar bu gürültüdeydi ki ezelde ve ebedde
düşkünlerin ellerini tutan, sayısız bağışlarda bulunan yüce zat,
habibi Mustafa’ya vahiy gönderdi: “De ki: Ey nefislerine
karşı haddi aşmış kullarım! Allah’ın rahmetinden umut
kesmeyin; şüphe yok ki Allah bütün günahları
bağışlar.”[292] “Ey benim kullarım! Ey benim yanıp-yakılan
kullarım! Ey benim harmanı yanmış kullarım! Ey dertlere
batmış, gussalara gark olmuş, zindanlara düşmüş, pişmanlık
ateşiyle yanmış, ey bilgisizlikle evini barkını, harmanını
yakıp kül etmiş kullarım! Ey ateşler yiyen, kan ağlayan, haddi
aşan, umutsuz kalan kullarım! Umutsuzluğa düşmeyin,
sonsuz rahmetten sakın ümitsiz olmayın! “Asla şüphe yok ki
Allah bütün günahları affeder.”[293]
Diğer ayette “dilediğimin küfürden başka bütün günahlarını
bağışlarım” demişti; bu ayette Vahşî’nin derdine derman
olmak üzere, “bütün suçları bağışlarım” buyurdu,
“dilediğimin suçlarını” buyurmadı; çünkü o “dilediğimin”
mızrağı Vahşî’nin ciğerini yaralamış, delik-deşik etmişti.
Ey “dilersem, dilediğimin” sözü! Ciğerimi deliyorsun! Ey
“dilersem, dilediğimin” sözü!” “Sen, yolumda ateşlerle dolu
yetmiş hendeksin; atlayıp geçebileceğimi nasıl umayım?
Hele, kibritlere bulanmış bu suçumla nasıl aşabilirim o
hendekleri? Kibritlere bulanmış suçumla ateşle dolu hendeği
aşmak düşünülebilir mi hiç?” diyordu…
Kendi kendinin esiri olunca nereye kaçıp gidersin?
Odun olduğun hâlde cehennemin üzerinden nasıl
geçersin?
Keremler sahibi Cenab-ı Hakk’ın, o kadim rahmet
menbaının lütuf dalgaları, o “dilersem, dilediğimin”
sözündeki harflerden bile tütüp yalım yalım yanan ateş
hendeklerini Vahşî’nin gözyaşlarıyla, İbrahim’in (a.s.) ateşi
gibi tümden gül, fesleğen ve yasemin hâline döndürdü,
güllük-gülistanlık etti. “Allah onların kötülüklerini
iyiliklere tebdil eder”[294] hükmünce, ateşle dolu hendeği, o
“dilersem, dilediğimin” sözünü ortadan kaldırdı; yeryüzünü
de rahmetle doldurdu, gökyüzünü de…
Maşuka servet ü samana kavuştu
Küfrü bırakıp imana kavuştu
Kibirden zehir saçan dudaklar gitti
Talih böyle olsun hep; şekerler, ballar dağıttı.
Vahşî, “dilersem, dilediğimin” tarzında bir şartı olmayan
affın sesini duyunca, “bütün suçları bağışlarım” sesini işitince
sabır elbisesini yırttı; koşa koşa, secde ede ede, nâra ata ata
mescide, Peygamber’in huzuruna geldi; topraklara yüz
sürüyordu...
İstersen kes boynumu, ne olur çekinme sen
Zîra sevgilinin darbesinden hayat bulurum ben
“Ey yaratılmışların en iyisi! Ey hakikatler padişahı! Ey
öncekilerin de şefaatçisi, sonrakilerin de! Ey gökyüzünün de
hülasası, yeryüzünün de! Yıllardır senin özleminle elimi
ciğerimin üstüne koymuşum, ciğerimin ateşiyle yanmışım;
ama hangi yüzle dergâhına gelebilirdim ki? Sonunda zevali
olmayan kapının kemendini boynuma attın da beni çekesürüye
getirdin. Sen yaratılmışların en iyisisin, bense
yaratılmışların en kötüsüyüm” diyordu.
Bir siyah kilimim Sen’in devletinin kapısında
Varsın kârım olmasın, ziyan da etmem ya!
“Böylesine bir suçu ancak öylesine bir merhamet bağışlar.
Böylesine bir cinayeti ancak öylesine bir inayet affede.
Ölüyü, İsa’nın nefesi diriltebilir. Demiri, Davut’un eli
yumuşatabilir. Şeytanı Süleyman’ın buyruğu ram edebilir. Ey
Süleyman’ın da övüncü, Davut’un da! Ey her varlığın can
ışığı! Can kuşum, kuş olup da kalıp kafesini kırıp çıkacak,
uçup gidecek! Seni gök ehlinden, yer ehlinden, önce
gelenlerden, sonra geleceklerden, seçip üstün kılan Cenab-ı
Hakk’ın hakkı için:
Canım beden mihnet yurdundan çıkmadan bana insanı
temizleyen, arıtan o sözü, o hayat bağışlayan, devlet
bağışlayan, üstün eden o üstün sözü, dile, şeker kamışının
özünden daha tatlı gelen o sözü, arştan, kürsüden daha yüce
olan ‘şehadet’ kelimesini söyle ve söylet de ölmeden o sözün
elbisesini giyerek yüceleyim. Yüz binlerce utancım, yüz
binlerce ihtiyacım ve muradım var; o sözü söyle bana, söylet
beni de dilimde o söz olduğu, canımda o söz bulunduğu hâlde
o âleme varayım. O söz de ‘Ben şehadet ederim ki Allah’tan
başka ilah yoktur ve yine şehadet ederim ki Muhammed
Allah’ın kulu ve elçisidir’ sözüdür.”
Mustafa (a.s.m.), o sözü ona söyletti. Kuş, yavrusunun
ağzına yemi nasıl birer birer verirse o da bu sözü kelime
kelime Vahşî’nin ağzına koymaya başladı. Vahşî’nin bir kuş
yavrusuna benzeyen canı, aşırı bir istekle boynunu uzatıyor,
hırsla ikinci, üçüncü kelimeyi de bir lokma yapıp yutmak
istiyordu. Can yavrusu, yuvasından, varlık yurdundan yokluk
alanına uçacak korkusuyla boynunu yeme doğru uzatıyordu.
Değil mi ki benim tilkim oldun, aslandan sakınma
Değil mi ki senin devletin benim, devletsizliğe
düşmekten ürkme
Değil mi ki gökteki o ay seninle yoldaştır
Gündüz erken olmuş yahut akşam vakti gelmiş;
korkma.
4- Âbid Barsîsa
İsrailoğulları içinde Barsîsa denen bir ibadet ehli zat vardı.
Zahitliğinin ünü doğuya, batıya erişmişti. Nerede bir hasta
varsa ona su yollarlardı; o da o suya okur, üflerdi; hasta içince
sağlık sıhhat bulurdu. Herkes de bilir, anlardı ki bu, onun
nefesinin eseridir. Çok geçmedi ki halk, “bu sıhhat, falan
ilaçtan meydana gelir mi ki?” diye ilaçların tesirinde şüpheye
düştü. Barsîsa öyle bir şöhret kazandı ki zamanın hekimleri
işsiz güçsüz kaldılar. O lanetlenmiş şeytan, o pusuda
gizlenmiş eski düşman, o bel kıran melun demir geveliyor,
fakat bir çare bulamıyordu.
Bir gece lanetlenmiş şeytan, yüzünü oğullarına döndü de
dedi ki: “Sizden hiçbir kimse yok mu ki beni bu tasadan
kurtarsın, bu tek eri tuzağa düşürsün?” Oğullarından biri “bu
işi benim adıma yaz, benden iste, senin gönlünü dertten ben
kurtaracağım” diye böbürlendi. Şeytan “en gerçek oğlum sen
olursun, bu işi başarırsan, kör gözümü sen aydınlatırsın” dedi.
Şeytanın o oğlu şöyle bir melun aklına danıştı: “Halkı genç ve
güzel kadınlardan daha iyi avlayacak hiç bir tuzak olamaz,”
dedi. “Çünkü altın isteği, lokma dileği bir taraflıdır. Sen altına
âşık olursun ama onun canı yoktur ki sana âşık olsun.
Lokmanın canı yoktur ki seni arasın, seninle konuşsun. Fakat
genç kadınların sevgisi iki yandan olur. Sen onu sever
istersin, o da seni sever ister. Sen ona yakınlaşmayı ararsın, o
da senden yana yakınlaşmanın yollarını arar. Duvarı bir
yandan delmeye çalışsan o kadar çabuk delinmez. Ama biri
bu yanda, öbürü o yanda dursa da duvarı delmeye koyulsa
duvarı iki yandan delen iki âlet birbirine tez kavuşur. Şimdi,
seninle o kadının arasında bulunan perde, yani düşmanların
korkusu, yabancıların sınayış korkusu perdesi, bir duvara
benzer ki onunla senin arandadır. Sen bu yandan, o kadının
sevgisiyle bir delik delmek için düzene girişirsin; o kadın da
öte yandan, bir düzenle duvarı delmeye girişir; böylece iki
delik, tezce birbirine kavuşur. Bir hırsız geceleyin dışardan
kapıyı açmak için bir plan kurar. Ama o hırsızın, evde bir
ortağı olur yahut bir köle içerden kapıyı açarsa bu hırsızın
dışardan para çalmaya uğraşmasına benzer mi hiç? Altın
yahut sandık kalkıp kapıyı açamaz ki!”
Şeytanın o oğlu da bütün dünyayı dolaştı. Güzel, akıllı,
soylu-soplu, alımlı, işveli bir kadın arıyordu, zahidi avlamak
için o çeşit bir dilber araştırıyordu. Şeytanlık hasedinin
kuvvetiyle pezevenklik ayıbını, kara yüzlülük haysiyetini
unutmuş, ev ev, şehir şehir gezip dolaşıyordu. Çok aradı;
“arayan bulur”. Ne mutlu o kişiye ki aradığı şey aranmaya
değer! Domuz avlayışına benzemez; o avda insan hem atı
yorar hem kendini; hem de zamanını yitirir. Güzelim avları,
domuz avı uğruna yele verir. Sonunda domuzu da atar gider.
Hiçbir şeyi işine yaramaz; ne postu, ne eti, ne dişi, ne kılı.
“Öyle bir nesne için der, ömrümü yele verdim, okları hiç
ettim.”
Bari yük, eşeğin kirasına değseydi
Bari dost, gönlümün gamına değseydi
Akıllı kişi diye o kimseye derler ki bir şey arar da
bulamazsa utanmaz. Bulursa kendisiyle savaşmaz, pişman
olmaz. Gözü, her gün o av yüzünden biraz daha aydınlanır.
Zevki, o güzel yüzünden daha hoş olur. Gözü, gül bahçesine
döner. Güzelliği, kendisini mahmur eder. Hasta gönlünü o
define, mala mülke boğar. Yel onun kokusunu getirir. İnsanı
sarhoş eder. İnsan onun cilvesini, işvesini görür, elden çıkar.
Ne ölüm korkusu var, ne ayrılık korkusu. Ne kocamak derdi
var, ne engellerin yağma etme kuşkusu. “Onların amellerine
karşılık, gözleri aydınlatacak ne gibi gizli şeyler
saklandığını hiç kimse bilmez.”[295]
Göğüs halvetinde Belkıs gibi oturan ve Hüthüt’e benzeyen
hatırının gagasında, her nefeste bir niyaz mektubu bulunan ve
Süleyman’ın kapısına ondan haber götüren o hoş soluklu can,
ne bilsin ki onun varını yoğunu bengisuya çekmedeler.
Böylesine bir yaşayışın, böylesine bir zevk u sefanın nasıl
olur da sonu gelir? Hangi ayak bu duraklara varabilir dünyada
ve hangi geliş bu mübarek kademi görebilir? Âlemde nerede
o kulak ki bunu duysun? Dünyada nerede o akıl fikir ki bu
tadı içsin? Yüce yaratana yemin olsun ki şimdi bu sözleri
söylüyorum, siz işitiyorsunuz ya, gayb âleminin yücelerinde
uçanlar da gökyüzü perdelerinde, keskin kulaklarıyla
duyuyorlar. “Kirâmen kâtibin melekleri sizin yaptıklarınızı
bilir.”[296] Onlar, birbirlerine diyorlar ki: “Ne şaşılacak şeydir
ki bu sözü söyleyen, bu nefesi alıp veren, nasıl oluyor da
göklere uçmuyor? Nasıl oluyor da varlık perdesini
yırtmıyor?” Gözlerini ovuşturuyorlar da “acaba, diyorlar, bu
sözleri söyleyen insan mı?” İnsanın da sözü mü olur? Yel, bu
sözü bir dağa üfürse dağ saman çöpü gibi sevinçle uçar. O
dağın parçaları muhabbet göğünde zerreler gibi taklalar atar.
“Biz Kur’an’ı bir dağın üstüne indirseydik, elbette
görürdün ki dağ Allah korkusundan paramparça
olmuş.”[297] Bu varlık neden paramparça olmuyor? Zerreler
hâlinde dağılmasına engel olan nedir ya Rabbi? Bu kadar
şaşılacak şeyleri gönlüne getiren, diliyle söyleyen yahut
kalemiyle yazan kişi nasıl oluyor da olduğu gibi kalabiliyor?
Yüce Yaratıcı’dan hitap gelir de denir ki: “Zerre zerre
dağılmasına, paramparça dağılmasına engel olan şey şüphe
perdesidir.”
Barsîsa hikâyesine tekrar dönecek olursa:
O lanetlenmiş şeytan, o pusudaki düşman pek çok defa
araştırıp soruşturduktan sonra, o ülkenin padişahının kızını
seçti. Çünkü çok güzel bir kızdı o. O kızın beynine girdi, onu
deli divane etti, hastalandırdı. Padişah, hekimleri, doktorları
topladı. Hepsi de onu iyileştirmede, ona ilaç tertip etmede
aciz kadılar. Şeytan, bir zahit elbisesine bürünüp geldi. “Eğer
bu kızın hastalıktan kurtulmasını istiyorsanız, dedi, Barsîsa’ya
götürün. O okusun, üflesin; kız hastalıktan kurtulur. Onlar da
başka bir çare bulamadılar, onun sözünü dinlediler. Kızı
Barsîsa’ya götürdüler. Barsîsa dua etti, şeytan da kızı bıraktı,
kız iyileşti. Böylece şeytan, padişahın bir dahaki seferde de
kendi sözüne inanmasını sağlamış oldu. Kız iyileşince
sevindi.
Bir zaman sonra şeytan gene çıldırttı kızı. İyileştirmede aciz
kaldılar. Şeytan aynı suretle tekrar geldi: “Bunu dedi, yine
Barsîsa’ya götürün. Ama bu sefer geri getirmeyin, uzun bir
zaman, o size ‘iyileştim’ diye haber yollayıncaya dek yanında
kalsın.”
Bu tavsiye üzerine birçok güzel kız hastayı alarak
Barsîsa’nın savmaasına/manastırına götürdüler. “Bu, dediler,
iyice iyileşinceye dek senin yanında kalacak; bize öyle emir
verildi” dediler. Kızı, zahidin savmaasında bırakıp döndüler.
Kız, zahit ve şeytan o ibadet yurdunda kaldılar…
O zahit, eğer bilgin olsaydı, kızla yalnız olarak o ibadet
yurdunda kalmaya asla razı olmazdı. Çünkü Hz. Peygamber
şöyle buyurmuştur: “Bir kadın, bir odada bir erkekle beraber
kalırsa onların üçüncüleri şeytan olur.”[298] Bir kadın, bir
yerde bir erkekle beraber kalınca şeytan onların aracısı olur.
Hâsılı, uzun bir zaman kız, zahidin yanında kaldı. Derken,
Barsîsâ iyice gönül kaptırdı; kızla buluştu. Kız gebe kaldı. Bu
sefer şeytan bir insan şekline bürünüp Barsîsa’nın yanına
geldi. Onu düşünceli buldu. “Neden düşüncelisin?” dedi.
Barsîsa hikâyeyi anlattı; “kız gebe kaldı” dedi. Şeytan “kızı
öldürmekten başka çare yok” dedi. “Öldürür, sonra ‘öldü
gömdüm’ dersin.” Barsîsa başka bir çare bulamadı. Onun
dediğini yaptı.
Şeytan yine insan şeklinde padişaha geldi. “Kız iyileşti,
gidip getirin” dedi. Padişahla adamları gidip kızı istediler.
Barsîsa: “Kız öldü, gömdüm!” dedi. Geri dönüp yasını
tutmaya koyuldular. Şeytan, bu sefer başka bir şekle girip
padişahın yanına gitti. “Kız nerede?” dedi. Padişah:
“Barsîsa’nın yanına götürdük, orada öldü” dedi. Şeytan: “Kim
söyledi bunu?” diye sordu. Padişah: “Barsîsa söyledi” deyince
Şeytan: “Yalan söylüyor!” dedi, “onunla birlikte oldu, kız
gebe kaldı, bunun üzerine kızı öldürdü ve falan yere gömdü.
İnanmıyorsan orayı kazdır, görürsünüz” dedi.
Padişah tam yedi kez yerinden kalktı, bir başka yere oturdu,
sonra gene yerine geldi. Şaşkına döndü, hâli değişti, kafası
ateşlendi, kızdı. Sonra bir grup adamıyla birlikte atına binip
Basrîsa’nın savmaasına gitti. İçeri girip “kız nerede?” diye
sordu. Barsîsa: “Öldü, gömdüm!” deyince “peki, dedi, bize
niye haber vermedin?” Barsîsa: “Evrad ile meşguldüm,
evradımdan kalırım diye korktum” dedi. Padişah: “Bu sözün
aksi çıkarsa sana ne yapayım?” dedi. Bu söz üzerine Barsîsa
kızdı, ileri geri söylenmeye koyuldu. Padişah, şeytanın
bildirdiği yeri kazdırdı; kızı çıkardılar. Öldürülmüştü.
Barsîsa’nın ellerini bağladılar. Boynuna ip saldılar. Halk
toplandı.
Barsîsa kendi kendine: “Ey uğursuz nefis!” diyordu, “duan
kabul oluyor diye seviniyordun; halkın gönlüne, gözüne
üstün, büyük görünüyorsun diye seviniyordun; halk seni
beğeniyor, övüyor diye seviniyordun; halkın inancı azalır diye
de korkuyordun değil mi? Gerçekte bunların hepsi de yılandı,
akrepti! Evet, halkın övgüsü zehirlerle dolu bir yılandı!”
diyor, içten içe ah ediyordu. Ama faydası yoktu.
Onu yüce bir darağacının dibine getirdiler. Merdiven
dayadılar. İpi boynuna taktılar. O anda şeytan, bir insan
şekline girip kendisini gösterdi. “Bunların hepsini de ben
yaptım sana. Hâlâ da gücüm var, çaren benim elimde, bana
secde et, seni kurtarayım!” dedi. Barsîsa: “Nasıl secde
edeyim? Boynumda ip var” dedi. Şeytan: “Secde niyetiyle
başınla işaret et. Akıllıya işaret de yeter!” dedi. Barsîsâ can
korkusuyla, secde etmeye niyetlendi; can tatlıdır ya! Fakat
başını eğince ip boynunu daha da sıktı. Şeytan: “Ben senden
uzağım”[299] dedi.
Cenab-ı Hak buyurur ki: “Ey insanlar! Ey inananlar! Sizi
kötü bir dost, tutar da kötülüğe çağırırsa ‘bu iş sizin
faydanızadır’ derse; kötü dostlar sana, ‘sen yaşarken de
bizimsin, öldükten sonra ise biz de seniniz’ diye vaatte
bulunursa ona inanmayın. Onlar bu hile ile kendileri gibi sizi
de bozmak, bozguna uğratmak, kötülemek, kötülüğe çekmek
isterler. Sizi pis bir hâle getirdiler mi ne dostunuz kalır artık,
ne eşiniz! Sizden bıkarlar.”
Anlattığımız o şeytan gibi hani. Onun derdine ortak oldu,
ona dostluk gösterdi; sonunda onu tuzağa düşürünce, onu terk
etti gitti.
5- Tilki ve Davul
Tilkinin biri bir ormana daldı. Orada bir ağacın dalına
asılmış, ağacın gövdesine yaslanmış bir davul gördü. Yel
vurup ağacın dalları sallandıkça davul da sallanıyor, davulun
kuvvetli sesi tilkinin kulağına geliyordu. Tilki davulun
büyüklüğünü gördü, çıkardığı yüksek sesi duydu. Çıkardığı
sese nazaran onun etinin ve cüssesinin de büyük olduğu
zannıyla tamah etti. Bütün gün geceye dek uğraştı. Başka
hiçbir işe koyulmadı. Davulun çevresinde dikenler vardı,
düşmanlar vardı. Birçok hileye başvurdu. Sonunda oraya
vardı. Davulu yırttı; içinde yelden başka bir şey bulamadı.
Hani dünyaya âşık olanlar gibi: Onlar da gece bastı da ölüm
çağı gelip çattı mı feryada, başlarlar:
Avımız elden çıktı, tuzağımız oldu yırtık
Şarap tortulandı, kadehimiz kaldı kırık
Gönül yandı yakıldı da aşımız pişmedi gitti
Din ü dünyamız heba oldu, ne yazık!
Ama marifetle gözleri açık olanlar, dergâh-ı ilahînin
sürmesini gözlerine çekenler, tilkinin daldığı bu ormanda,
davul sesine aldırmazlar; ölümsüz avı avlanmaya bakarlar,
onu ararlar.
O gece yolcuları ki tenha gecelerde sefer eylerler
Sultanların tacına bile hakaretle nazar eylerler
Kulağında “Kul/Söyle!” vahyinin sesi olan kişi, davul
sesine kulak mı asar hiç!
Bir düğün ki binlerce can kurban olur
Çulsuz davulcuların orada adı mı olur!
6- İbrahim b. Edhem
Öyle rivayet ederler ki İbrahim b. Edhem, Hak yolunun
aşinası oldu da gönül gözü bu dünyanın ayıbını, arını
görmeye başladı. Nesi var, nesi yoksa kaybetti. “Ey İbrahim!”
dediler, “başına ne geldi de bedenini yakıp kül ettin, eriyip
gittin. Acılara büründün. Acılık dilini damağını acıttığı gibi,
varlığını da apacı etti. Tükenmez din işlerinde kıl gibi
inceldin, sabır ve tahammül ile Belh memleketinde meşhur
oldun!”
Gedanın hâlini sormazsa canan hiç acîb olmaz
Onun tiğ-ı gamı yüz padişahın kellesin almış
Cenab-ı Edhem’in oğlu gezerken bir avda
Yağız atla koşarken yel gibi, ormanlara dalmış
Ona öyle bir şerbet sundular ki lezzet ü bûyü
Onu attan düşürmüş, nûş edince mest olup kalmış
Bunun ahvaline herkes tahayyürle bakıp der idi
Kemer ile tacını miskin çocuk, bak yerlere salmış
Senin namınladır ya Rab! Hani derler Süleyman ki
Seba’yı kuşla yenmiş, taht-ı Belkıs’i cin çalmış
Senin yâdınla olmuştur ilahî! Bir işaretle
Muhammed yardı ayı, mahşere kadar namı kalmış.
Allah rahmet etsin, İbrahim b. Edhem diyor ki: “Bir zindan
gördüm ki içinden çıkmak için bende güç kuvvet yok. Âdil
bir kadı gördüm ki ona gitmek için bende delil yok, rehber
yok. Bir ses duydum. Diyordu ki: ‘Ebedî saltanat istiyorsan
gel. Sevgiliyle buluşmak istiyorsan candan geç. Nimet vereni
dilemekteysen âşık ol. Nimet dilemekteysen kulluk et. Hüthüt
ol da Süleyman, Belkıs’ın mektubunu sana versin, seninle
yollasın. Yel ol da Yakup, Yusuf’un vuslat haberini senden
sorsun. Sülün gibi renklere boyanmaya bakma!’”
7- Hz. Süleyman, Hüthüt, Rüzgâr ve Kocakarı
Hüthüt birkaç gün Süleyman’ın (a.s.) kapısında görünmedi.
Dünya iklimlerinde yolculuk etti. Zamanın deveranını
seyretti. Nice sonra dönüp, Belkıs’ın memleketinin şöhretini
Hz. Süleyman’a haber verdi. Hz. Süleyman, saltanat tahtında
kurulmuştu. Ordusu toplanmıştı. Herkes onun buyruğuna
kulak vermedeydi. Her gün güneş, tepelerden baş gösterir,
altınla bezenmiş kılıcını tanyeri kınından çeker, toprak
yeryüzündekilere ışık elbisesi bağışlardı. O anda cinler de
insanlar da Süleyman’ın (a.s.) tahtının çevresinde
toplanırlardı. Aslan, “ne buyuruyorsun?” diye hışmını
bırakırdı. Kurt “ne söylüyorsun?” der, koyunla eş dost
kesilirdi. Şahin, “buyruğun nedir?” diye gagasını, pençesini
tutar, sülüne saldırmazdı. Sağır bir kaya içinde bir karıncanın
derdi, tasası olsa da söylense Süleyman onun bile sesini
duyar, onun bile derdini, tasasını anlardı…
Günün birinde yel serkeşlik etmiş, hızlı esip bir ihtiyar
kadının un dağarcığına vurmuş, dağarcıktaki ununu
dökmüştü. Kocakarı, yelin kızgınlığından Hz. Süleyman’ın
tapısına gelip şikâyet etmiş, “ey Hakk’ın hükmünü yerine
getiren! Ey halkın işlerinde yerinde hüküm veren! Yoksul bir
kadınım ben. ‘Ona rüzgârı ram ettik’[300] hükmünce senin
buyruğunun altında olan, ‘Rüzgârları gönderir’[301]
hükmünce esip duran rüzgâr, âdetince duyurmadan esip geldi,
dağarcığıma vurdu, unumu saçtı savurdu. Ya unumun
karşılığını ondan al yahut onun terbiyesini ver de bir daha dul
kadınların mallarına el uzatmasın!” dedi. Süleyman: “Hem
onu terbiye ederim hem senin ziyanını öderim” dedi. “Gidin,
zembil örerek kazandığım paradan bu ihtiyar kadının ununun
değerini getirip verin kendisine, rüzgârı da götürüp zindana
hapsedin!” diye emir verdi.
Artık, bilin, anlayın ki rüzgâra teklif yoktur, bir söze
muhatap olamaz; böyle olduğu hâlde bir kocakarının hakkını
almak için onu bile hapsederlerse “Bugün mülk/saltanat
kimin?”[302] buyuran Cenab-ı Hakk’ın adaleti ihtiyar genç
dinlemeyip herkesin gönlünü yakıp kavuran zalimleri bırakır
mı hiç? “Allah’ın, zalimlerin yaptıklarından gafil
olduğunu sanma!”[303]
8- Hz. Süleyman ve Belkıs
Süleyman (a.s.), Belkıs’ın Sabâ şehrinde halkı kendisine
bağladığını, hakikat yolundan ayırdığını ve batıl yola
götürmekte olduğunu duydu. Ona bir mektup yazdı,
mektupta, “Rahman ve rahîm Allah adıyla”[304] yazılıydı.
Hüthüt’ü postacı yaptı. Elçilikle o yollarını yitirenlerin iline
gönderdi. O töhmet çölünü aşmakta olanları, doğru yolu
gösterme meşalesiyle sapıklık karanlığından kurtarmak,
Belkıs’ı da İblis’in şüphe veren vesvese uyandıran elinden
hakikat ve saadet ovasına çekmek istiyordu. O güzel
kuşcağız, fazilet kanatlarıyla, nurlu kanatlarla yüce semalarda
uça uça o sapıkların iline vardı. Belkıs’ın sarayının
kubbesindeki bir burca kondu.
Belkıs’ın yanına varmak için bir yol aramaya koyuldu.
Gördü ki Belkıs’ın halvet odasında ovaya açılmış bir pencere
vardı. O pencereye uçtu. Belkıs’ın uyumakta olduğunu gördü.
Odaya girip davet mektubunu yanına koydu. Gagasıyla
Belkıs’ın göğsünü gagalayıp yaraladı. Sonra da kemerin bir
tarafına kondu. Belkıs sıçrayıp uyandı. “Bu kim olabilir ki?”
diyordu, “bu kadar perdecinin, kapıcının, muhafızın önünden,
bu kadar yoldan geçip odama giriyor, beni insafsızca
yaralıyor! Bu pek büyük bir düşman olmalı ki bu kadar
sağlam, bunca demir kapılardan geçiyor da odama kadar
giriyor, kimseciklere de görünmüyor!”
Hem bu sözleri söylüyordu kendi kendine hem de tir tir
titriyordu; şaşa kalmıştı. Derken, Süleyman’ın davet
mektubunun yanı başına düşmüş olduğunu gördü. Mektubu
aldı, açtı, yazılmış bir satır gördü. Gözü, “Bismillah”ın
be’sine düştü. Gönlü mim’in göğsündeki gönülden bir
parıltıdır aldı. Gönül kekliği iman doğanına av oldu gitti.
Sonra “bu mektubu bir postacı getirdi herhalde” deyip
gözlerini ovdu, odanın köşesine bucağına bakmaya başladı.
Derken bir güzel, bir küçük kuş gördü. Sarayın eyvanının bir
köşesine konmuştu. Kendi kendine, “mektubu getiren postacı
bu olmalı” dedi. “Ne de şaşılacak şey: bu küçüklükte bir kuş,
sonra böylesine kıymetli bir haber!”
Ey benim dostlarım! Süleyman’dan maksadım Cenab-ı
Hak’tır. Belkıs’tan maksadım nefs-i emmaredir. Hüthüt’ten
maksadım da akıldır ki nefis sarayının bir köşesine
konmuştur. Her solukta düşünce gagasıyla Belkıs’ın göğsünü
gagalamaktadır. Nefis Belkıs’ını gaflet uykusundan
uyandırmaktadır, mektubu ona sunmaktadır.
9- Padişah ve Kıskanç Beyleri
Bir padişah vardı; bilgiliydi. Adalet kaynağıydı. Cenab-ı
Hak’tan korkardı. Halkının hâllerini sorar, soruştururdu.
Allah’ım! Zamanın padişahının da ihsanda, insafta, adalette
ayağını sağlam tut.
O padişahın beyleri vardı. Bir bölüğü kalem ehliydi;
Hakk’ın emrini yerine getiren meleklerden ülkeyi, saltanat
işlerini idare etmeyi öğrenmişlerdi. Kalemleri sağ ellerinde
ancak hayırlı işler için çalışırdı. Defterlerinde hile, düzen,
mazlumun gönlünü kırış gibi bir şey bulunmasına imkân
yoktu. Kalemleri bu çeşit işlere işlemezdi. Defterleri, kıyamet
divanında müminlerin amel defterleri gibi parıl parıl parlar,
her yanı aydınlatırdı.
Bazı kulları kılıç ehliydi. Bayrak sahibiydiler. Canlarını
ortaya koyarlardı.
Harpte demir gibi, mecliste mum gibiyiz
Düşmanın baykuşuyuz, dosta mübarek kişiyiz.
Bir kölesi vardı; herkesten daha düşkündü. O elsiz ve
ayaksızdı. Ne kalemde bir hüneri vardı, ne âlemde bir kudreti.
Ama padişah da herkesten fazla onu severdi. Padişaha
herkesten daha yakındı o. Sırrını ona söylerdi de öbürlerine
söylemezdi padişah. Onun elbisesi, elbise parası öbürlerinden
fazlaydı…
Vesvese onların gözlerine haset sürmesi çekiyordu. Nitekim
Yusuf ile kardeşlerine ait hikâyede anlatılmıştır: Babalarının
Yusuf’a sevgisi fazlaydı. Kardeşleri gizlice, öfkeyle,
kıskançlıkla ellerini kemiriyorlar, “Yusuf ile kardeşi
babamıza bizden fazla sevgili”[305] diyorlardı. Bu sözü
yalnızken gizlice söylüyorlardı. “Hangi hüneri yüzünden,
hangi kulluğundan, diyorlardı, o bu kadar üstün oluyor?
Bizden birisi orada bulunmayan birinin kötülüğünü söyler,
onu kötülerse onun gönlüne, yüzüne düşmanlık dağını
vururlar. Birbirleriyle karşılaştılar mı kalp gözleri açık
olanlar, o dağın belirtisini görürler. Kalp gözleri açık
olmayanlar, göremeyenler de şüpheye düşerler.
Reh-i tahkiki görüp anlayan irfan ehli
Senin ahvalini de bildi tamamıyla demek
Fakat onlar keremen kimseyi taş etmezler
Dehr durdukça onun âdetidir söylememek
Padişah da o has kul da beylerin alınlarında, gözlerinde,
sözlerinde kötü düşünüşlerini, kötü sözler söylediklerini
görüyordu. Çare yok, aleyhte bulunuşun belirtisi, aleyhte
bulunanların alınlarında, gözlerinde görünür, sözlerinden
anlaşılır. Nitekim Cenab-ı Hak, münafıkların aleyhte
bulunuşlarını Peygamber’ine “Yüzlerinden tanırsın elbet ve
elbette sözlerinden anlarsın onları”[306] buyurur. Bilirler
ama bilmezlikten gelirler.
Bil, fakat söyleme de rezil etme onları
Zira erin güzelliği saklamaktır sırları
Kendi rezilliğinde ileridedir; “O gün kabirlerinden ortaya
çıkarlar; onların hiçbir şeyi Allah’a gizli kalmaz.”[307]
Belki o günden önce tövbe eder diye şimdi onu rezil etmeyiz.
O beyler kızgın kızgın birbirlerine “ne edelim ki?” diyorlardı,
“padişah; hüküm onun, el onun eli. İnsafsızsa kötü bir şey
söylerse kim ‘söyleme’ diyebilir? Gündüze ‘gece’ derse kim
diyebilir ki ‘yanlış söylüyorsun?’”
Kamet-i serve bile eğrilik izhar etsen
Bedre zulmet diyerek nurunu inkâr etsen
Kimsenin takati yoktur seni tekzip edecek
Böyle yanlış mı olur? Doğru değil bu! Diyecek
***
Bizi Leyla mecnun etti, onu da başkası ah
Yapmasın bizlere meftun başkasını Allah
***
Âşığız biz sana, sen ayîneye dil yakmadasın
Âşığız biz sana, sen âyineye bakmadasın
Dûd-ı âhınla cihanı boğayım zulmete tâ
Hiçbir saykal ile almaya ayine cila!
Bir gün, o beylerden daha kızgın, daha sabırsız biri: “Ey
beyler!” dedi, “ey kardeşler! Sizde sabır varsa artık bende
yok. Bugün gideceğim, padişahın önünde diz çökeceğim,
başıma toprak serpeceğim. ‘Nedir, nen var? Derse diyeceğim
ki:
Bana sordun ki neden kanla mülemma eşkin?
Bari doğru diyeyim bak ki nasıl olmuştur?
Aşk u sevdan ile gönlüm kanıyor her lâhza
Öyle taşmış ki başımdan dahi yol bulmuştur.
***
Gönlümü almış idin, cana dayandın eyvah
Dûd-i ahım tutuyor dehri tamamen artık
Postumu soymuşsun artık daha zulmetme bana
Dayamışsın bıçağı bak kemiğe, yapma yazık!”
Dediler ki: “Ey kardeş! Doğru söylüyorsun ama hatırımız
için olsun, birkaç gün daha sabret, çünkü “sabır ferahın
anahtarıdır.”[308] Dedi ki: “Sabredeyim ama ne olacak?”
“Fırsatı gözetleyelim” dediler.
Nerede görmüşsen ki bir horoz vakitsiz ötmüştür
Keserler onun başını, zira vacip olmuştur.
“Peki, dedi, vakti ne zaman gelecek?” Dediler ki:
“Padişahın gönlünün ferahlandığı, neşeli bulunduğu, bize
güldüğü zaman, o zaman merhameti coşar.” “Gönlünüz
yumuşayınca duayı ganimet bilin.” Peygamber (a.s.m.)
buyuruyor ki: “Gönülleriniz yumuşadı, gözleriniz yaşardı mı
sizde bir yanış, bir yalvarış istidadı meydana geldi mi o an
hacet dileme anıdır; o vakti ganimet bilin ki rahmet kapısı
açıktır; hacetlerinizi dileyin.”[309]
Ey dâd-ı seher! Kûy-i dil-âşûba gidersen
Yüz buldunsa hâlimi bahseyle unutma
Azade-i âlâm ü kederse dil-i canan
Zinhar, beni gördüğünü söyle unutma
***
Benden ne çıkar? Olmaz hiç değeri cürmümün
Ateş diliyorsa eğer beni yakmak, yakıversin!
Nihayet Bir gün padişah pek güzel, pek nadir avlar
avlanmış, pek sevinmişti, gülüp duruyordu. Ezel ve ebed
padişahının aziz avı, âşıkların gönlüdür. “Allah-u Teâlâ
mümin kulunun tövbesini sever.”[310] Ne rahmettir o rahmet ki
kullarını gayretiyle/kıskançlığıyla zatından uzaklaştırır,
kendine âdeta yabancı eder onları. Sonra yine rahmetiyle
avlar, kendine mal eder onları.
İlahî! Tire topraktan yataklar eyleyip tertîb
Onu tezyin edersin san’at-ı dîger ile her an
Gehî ifna, gehî ihya, tecelli-yi sıfatındır
Zihî san’at yarattın, aferin bâziçene ey can!
Beyler, padişahı neşeli görüp, rahmet kapısının açık
olduğunu anlayınca hepsi önünde yere diz vurdular. “Ey
âlemin padişahı!” dediler, “niceye bir, niceye bir bu cefa!
Öldürdün bizi artık. Bu senin âdetin değildi. Keremine sığmaz
bu iş. Bunca zamandır, gönül ipliğimize düğüm üstüne düğüm
vurulmuş. Dumanlara bürünmüş gecenin, kanlara bulanmış
gecenin korkusundan sıtmaya tutulan kişinin koluna, boynuna
bağlanan ipliğe dönmüş!”
Padişah: “Size ne yaptım ki?” dedi. Dediler ki: “Biz senin
candan da aziz kullarınız. Senin razı olmadığın hangi iş
yaptık? Savaşın kızıştığı bir gün herkesin kendi canının
kaygısına düştüğü vakit, bizim senin uğurunda canlarımızla
nasıl oynadığımızı gördün. Böyle olduğu hâlde filan kişiyi
neden bu kadar üstün tutuyorsun bizden? Hangi hüneri
yüzünden oluyor bu? Bizden ne kusur gördün? Bizim
buyruğuna uymada ne kusurumuz oldu? Kulun olduğunu
ikrar eden kişiye böyle yapmana gönlün razı olur mu ki?”
Kulluğun ikrar edeni incitmek yakışmaz hiç sana
Devletin sıklet verir böyle yapınca sen ona.
“O hangi kullukta bulundu ki o kulluk pek güzel olsun da
biz yapmamış olalım? Padişahlık et de bize o kulluğun hangi
kulluk olduğunu birazcık haber ver. Haber ver de biz de
çalışalım, hünerimizi gösterelim!”
Padişah: “Ne diyeyim?” dedi, “ne söyleyeyim? Onun
yaptığını siz yapamazsınız ki!”
Dediler ki: “Ey âlemin padişahı! Bizi sına da dediğini
yapamazsak, hiç olmazsa kendi kadrimizi anlayalım, onun
üstünlüğünü bilelim. Hasetten de kurtulalım vesveseden de.
Ondan sonra da artık kendimizle savaşalım, padişahla değil.”
Gönül verirsem eğer can hevesi kalmaz hiç
Can oynatırsam eğer can ü cihandan geçerim
Arzunuz üzre ben artık yaşamak bilmiyorum
Maksadın her ne ise söyle, ben ondan geçerim.
Kim uğradığı derdi, belayı kendinden bilip tövbe ederse
padişahı adalet kapısı olarak bilir ve öyle över. Bu çeşit kişi
nurlanır, tez kurtulur. “Eliniz altındaki tutsaklara de ki:
Allah sizin kalplerinizde bir hayırlı niyet bulunduğunu
bilirse size sizden alınandan daha hayırlısını verir.”[311] Ya
Muhammed! O esirlere, tutsaklara, gam bağlarıyla bağlanmış
olanlara söyle: Gerçek hüküm sahibi olan Cenab-ı Hakk’ın
takdiriyle bana tutsak oldunuz ya, gönlünüzde iyi bir düşünce
varsa ondan önce sahip olduğunuz ve yitirdiğiniz şeyden daha
iyisini, daha güzeli verilecektir size.
Padişah buyurdu ki: “O kulumun bir hüneri şudur: Boyuna
bana bakar, gözünü benden ayırmaz.” “Ey âlemin padişâhı!”
dediler, “öyleyse tez söyle, bu iş kolay bir iş, bundan sonra
gece gündüz hep sana bakalım, başka işlerin başına toprak
serpelim; bundan daha hoş ne iş olabilir ki?”
Seni her kim ki görür de şad olmaz sevinip
Kara çullu olsun o, boynu altında kalıp.
Bütün beyler buna sevindiler, secde ettiler, silahlarını çözüp
attılar. Kendi kendilerine, “bundan böyle silahımız senin
yüzün; işimiz senin civarında olup senin dergâhına yüz
sürmektir. Haccımız senin kapında, faziletimiz senin
huzurunda bulunmaktır” dediler.
Hepsi de saf düzdü. Padişahın yüzüne bakmaya koyuldu.
Padişah onları seyrediyor, kendi kendine diyordu ki:
Ey bakır! Altın suyuna bansan da lafını etsen ne
fayda
Rezil olacaksın mihenk taşına vurulduğunda.
***
Pek kolaydır dava-yı aşk eylemek inan
Lakin davaya delil ister cümle cihan.
Padişah, has adamının kulağına, “git, dedi, davulların
dümbeleklerin bulunduğu yerde ne kadar davul, ne kadar
dümbelek varsa dama çıkarsınlar; hepsini birden yere
atsınlar.” Buyruğunu yaptılar: Âlemi birden bir gürültüdür, bir
gümbürtüdür sardı. Her taraf titremeye başladı. O korkunç
gürültü kopunca beylerin hepsi yüzünü padişahtan döndürdü,
birbirlerine bakmaya başladılar. Sanki “ne oluyor sarayda?”
diyorlardı. O kulun ise gözü padişahın yüzündeydi. Padişaha
ne hâl alacak, yüzü değişecek mi? diye ona dikkat ediyordu.
“Göz ne kaydı, ne haddini aştı.”[312]
Azizim! Bu hikâye padişahı anlatmıyor. Maksat o değil.
Beylerden maksat da beyler değil. Padişahtan maksat, yüce ve
mukaddes Hak’tır. Bu beylerden maksat da padişahın beyleri
değildir, yedi göğün melekleridir. “Allah ne buyurduysa
isyan etmezler ve emredildikleri işi işlerler.”[313] Onlara,
“sizi yeryüzünden menettik, bu ili Âdem’e verdik” diye
buyruk gelince hepsi de: “Orada bozgunculuk edecek ve
kan dökecek birini mi yaratacaksın? Biz Sen’i hamd ile
tespih ve takdis ediyoruz”[314] dediler. “Bizi menediyorsun,
oysaki biz gece gündüz ibadetle meşgulüz. Seni tenzih
etmedeyiz, takdis etmedeyiz” dediler. Şanı yüce olan Cenab-ı
Hak buyurdu ki: “Bu buyruk şu yüzden: Onlardan öylesine
bir hizmet meydana gelecek, onlar öylesine kullukta
bulunacaklar ki siz onu başaramazsınız. Melekler: “Acaba o
hizmet nedir ki tertemiz melekler onu başaramayacaklar da
suçlara bulanmış Âdemoğulları başaracak?” dediler. İki
âlemin Peygamberi, insanların ve göze görünmez yaratıkların
öncüsü Muhammed Mustafa (a.s.m.) Miraç gecesi yedi kat
göğün görülmemiş şeylerini görünce, bu görülmemiş şeyler
ona gösterilince arş ve kürsü ona arz edilince hiçbirine dönüp
bakmadı; gözünü Cenab-ı Hakk’ın cemalinden ayırmadı.
“Gözü ne kaydı, ne haddini aştı.”[315]
10- Âzim’in Hikâyesi
İsraîloğullarından Âzim adında biri vardı. Bir gün fesat ve
kötülük yuvası olan evinden çıktı. Ovaya doğru gitmeye
koyuldu. Bir yere vardı. Gördü ki bir topluluk ekin ekmiş,
zahmet çekmişti; sonunda da o ekin boy atmış, sararmış,
saplar tanelerle dolmuş, biçilecek, harmana götürülecek bir
hâle gelmişti. Derken o topluluk ateş getirdi, bütün o ekinleri
yakıp kül etti. Adam kendi kendisine, “böyle bir geliri
yakmaya acımıyorlar mı ki?” dedi. Oradan şaşkın bir hâlde
geçip gitti.
Başka bir yere vardı. Orada bir adam gördü. Bir taşı
kaldırmaya uğraşıyordu. Fakat bir türlü de kaldıramıyor,
yerinden bile kımıldatamıyordu. Derken bir başka taş aldı,
getirip o taşın yanına koydu. Bu sefer ikisini birden
kaldırmaya uğraşıyor, yerinden kımıldatamıyordu. Âzim der
ki: “Ne tuhaf şey! Taş bir iken yerinden bile oynatamıyordu,
şimdi iki oldu, daha da ağırlaştı; yerinden nasıl
kımıldatacak?” Derken adam gitti, üçüncü bir taş getirdi,
ikisinin yanına koydu. Taş üç olunca üçünü de kaldırıverdi!
Âzim bu şaşılacak şeyi de gördü. Gene ovada yürümeye
koyuldu. Bu sefer bir koyun gördü. Beş kişi koyunu
koruyordu. Birisi koyunun sırtına binmişti. Biri koyunu
sırtına almıştı. Birisi koyunun memesine yapışmış, sağıp
duruyordu. Birisi koyunun boynuzunu tutmuştu. Birisi de iki
eliyle kuyruğunu yakalamıştı. Âzim’e soru sormaya izin
yoktu. Oradan da yürüyüp gitmeye koyuldu.
Bir dişi köpek gördü ki karnında yavruları havlıyordu.
Âzim: “Ne de şaşılacak şeyler gördüm!” dedi. Gide gide bir
şehrin kapısına ulaştı. Orada bir ihtiyar gördü. Dedi ki: “Ey
ihtiyar! Şu geldiğim yollarda çok şaşılacak şeyler gördüm.”
İhtiyar: “Ne gördün?” diye sorunca: “Bir topluluk gördüm,
dedi, ekin ekmişler, ekinleri de yetişmişti. Hepsini de ateşe
verdiler.” İhtiyar: “O, dedi, Cenab-ı Hakk’ın sana göstermek
istediği bir örnek. Onlar, öylesine bir toplum ki kullukta
bulunmuşlar, ibadetler etmişlerdi, sonra da fesatlara
girişmişler, kötülük ve günahlarla uğraşmışlardı. Cenab-ı Hak
da “Her ne amel kılmışlarsa onu ele aldık ve un ufak
(hebâen mensûrâ) ettik”[316] ayetinde buyrulduğu gibi
onların kulluklarını, ibadetlerini yok etti. Başka ne gördün?”
Âzim: “Bir adam gördüm, dedi, bir taşı kaldırmak istiyordu
ama bir türlü kaldıramıyor, yerinden bile
kımıldatamıyordu…” Böylece gördüklerini bir bir anlatınca
ihtiyar: “Bu, şu adama benzer: Bir suç işler; o suç kendince
pek büyüktür, ona tahammül edemeyeceğinden korkar, bu
düşüncedeyken bir suç daha işler. Artık bu suç, ona daha
kolay görünür, çünkü taş iki olmuştur. Görür ki yerinden
kımıldatabiliyor. Birinci taş tekti; onu yerinden
kımıldatamıyordu. Bundan sonra üçüncü defa bir suç daha
işler, başka bir günah daha yapar. Artık bütün günahlar ona
kolay görünür, hafif gelir.”
Âzim: “Ey ihtiyar!” dedi, “bir de bir koyun gördüm…”
Gördüğünü olduğu gibi anlattı. İhtiyar: “O koyun, dedi,
dünyaya benzer. Üstüne binenler padişahlardır. Koyunu
sırtına alanlarsa yoksullardır, insanlardan bir şey isterler, bir
şeyler dilenirler. Kuyruğuna yapışan işi sona varmış, eceli
yaklaşmış, ömründen pek az bir zaman kalmış adama benzer.
Gömlek derdine sende daha çok mu sürecek
Belki de kefen olacak sana o gömlek.
Koyunun iki boynuzunu tutmuş olan kişi dünyada ancak
pek büyük sıkıntıyla, pek çok zahmetle yaşayan kimsedir.
Ama memesini yakalayıp sütünü sağanlar zenginler, sermaye
sahibi olanlar ve kâr elde edenlerdir.”
Azim:“Bir de dişi köpek gördüm, yavruları analarının
karnında havlaşıyordu.” İhtiyar: “Bu da vakitsiz söz
söyleyenlere benzer, dedi onlar köpek eniklerine benzerler,
daha ana karnındayken havlarlar!
Seviyorsan kelleni, aklını, bir de gözünü
Dilini sat da kılıçtan kurtarıver başını
Balık etmez söze, söz söylemeye meal-i tamah
Kimse kesmez bu sebepten dolayı onun başını.
Âzim: “Ey ihtiyar!” dedi, “söylediklerini anladım. Şimdi bir
de bana filan fahişe kadının evi nerede, hangi mahallede, onu
göster; pek güzelmiş diyorlar. Ben onun için geldim.” İhtiyar
üç kere Âzim’in yüzüne tükürdü de dedi ki: “Ey bahtsız kişi!
Sana öğütler verdiler; kulağına bile girmedi. Örnekler
gösterdiler; aldırış bile etmedin. Ben ihtiyar değilim, ölüm
meleğiyim, can alıcıyım. Sana bu şekilde göründüm. Cenab-ı
Hakk’ın emriyle senin canını hemen alacağım. Bir yudum su
içmene bile vakit bırakmayacağım!” Âzim, hemen sararmaya,
rengi atıp erimeye başladı. Ölüm meleği de o anda, Âlemlerin
Rabbi’nin buyruğuyla onun canını alıverdi.
11- Ashap’tan Sa’lebe’nin (r.a.) Tövbesi
Cabir (r.a.) rivayet eder: Ensardan bir genç vardı, adı
Sa’lebe b. Abdurrahman idi. Hz. Peygamber’e hizmet ederdi.
Bir gün ensardan birisinin kapısının önünden geçerken evin
içine baktı. Gözü, yıkanmakta olan bir kadına ilişti. Orada
durdu, kadını seyretmeye başladı. Derken ansızın gönlüne
“Allah-u Teâlâ’dan Hz. Peygamber’e benim hakkımda vahiy
gelirse!” düşüncesi düştü. O şehvetle bakışa pişman oldu.
Utancından Medine’yi terk etti. Mekke ile Medine arasında
bir dağa vardı; kırk gün, kırk gece o dağda ağlayıp inleyerek
kaldı.
Hz. Peygamber onu sorup soruşturmadaydı. O kırk gün
içinde de vahiy gelmedi. Hatta kâfirler “Onu Rabbi terk etti!”
dediler. Derken Cebrail (a.s.) geldi; “o kul, cehennem
ateşinden bana feryat edip durmada” diye haber getirdi. Hz.
Peygamber (a.s.m.) her ikisinden de Allah razı olsun, Hz.
Ömer ve Selman-ı Farisî’yi “Sa’lebe’yi bana getirin” diye
yolladı.
Bu ikisi Medine’den çıktılar. Sa’lebe’nin bulunduğu dağda
koyun otlatan bir çobandan onu sordular. Çoban dedi ki:
“Sizin istediğiniz kişi kırk gündür, iki elini başına koymuş,
‘ne olurdu, benim canımı alsaydı da kıyamet günü beni tekrar
insanlar arasında diriltmeseydi!’ diye ağlayıp inlemede” dedi
ve onun kaldığı yeri tarif etti. Hz. Ömer ve Selman-ı Farisî
tarif edilen yere vardılar. Gecenin bir kısmı geçmişti. O genç
(Sa’lebe), dağdaki yerinden çıktı. “Keşke ruhlar arasından
benim ruhum kabzedili verseydi, bedenler içinde benim
bedenim dağılıp gidiverseydi!” diyordu. Hz. Ömer onu tuttu.
“Benim cehennemden kurtulacağıma kim garanti verecek, ya
Ömer?” dedi ve “Beni Hz. Peygamber’in yanına, o namaz
kılarken yahut Hz. Bilal kamet getirirken götürün” diye ilave
etti.
Hz. Peygamber’in namaz esnasında Kur’an okuduğunu
işitir işitmez Sa’lebe’nin aklı başından gitti, yere yığıldı. Hz.
Peygamber namazı bitirince Sa’lebe’nin yanına geldi.
Sa’lebe, onun nuruyla kendine geldi, ayıldı. “Ey Allah’ın
Elçisi!” dedi, “suçun verdiği kaygı ve utanç yüzünden
kaçtım” dedi. Hz. Peygamber: “Sana bir ayet öğreteyim ki kul
o ayet vesilesiyle affedilir: ‘Rabb’imiz! Bize dünyada da
iyilik ve güzellik ver, ahirette de. Bizi ateşin azabından
koru.’”[317] Sa’lebe: “Benim günahım bundan daha büyük!”
dedi. Hz. Peygamber: “Allah’ın kelamı senin günahından
daha büyüktür!” buyurdu.
Sa’lebe (r.a.) evine gitti. Üç gün üç namazda feryad ü figan
etti, ağlayıp inledi. Hz. Peygamber onun yanına geldi. Onun
başını kucağına aldı. “Onun günahını affettik” diye ferman
gelmişti. Sa’lebe o anda ruhunu teslim etti. “Biz Allah’ınız ve
yine O’na döneceğiz.”[318] Sa’lebe’nin (r.a.) cenaze namazını
Hz. Peygamber bizzat kendisi kıldırdı.
Kâinatı kavuran yevm-i kıyametten kork
Dil yıkan müntakımın tîri de bu havfa yakın
Hırs ile her gece dalgın uzanıp yatmadasın
Sana bir subh-ı ecel gelmededir; bil de sakın
Mektup yazdım fakat gönlüm azâb içindedir
Sanki teslimiyet közünde dönüp yanmakta dil
Firkatinden pek çetin zanneyliyordum mevti ben
Firkatin ondan çetinmiş, şimdi bildim, sen de bil!
12- Abdülmuttalib’in Hz. Peygamber’i Tevessül
Ederek Yaptığı Dua
Hz. Peygamber… Öyle bir varlıktır o ki varlığının güneşi
balçık doğusundan doğmadan önce, ışığının parıltıları sabah
gibi âlemi nura gark etmişti. Nitekim hikâye ederler: Daha
önce, yani daha peygamber değilken, Mekke’de bir kıtlık yüz
göstermişti. Kâfirler, “birisi gerek ki rahmet kapısının
halkasını oynatsın; kaza ve kader kapısını çalsın ki kıtlık
halkın tozunu savurdu; ne hayvan kaldı, ne insan, ne bitki…
Hayat bitmek tükenmek üzere! Acaba ne yapsak, ne etsek?”
diye Abdülmuttalib’in katına geldiler. Abdülmuttalib: “Benim
ne gökyüzüne yüz tutacak yalvaracak yüzüm var, ne
yeryüzüne!” dedi, “ancak alnımda Adnan soyunda karar
kılan, ondan Abdümenâf’ın göbeğine geçen ve Abdümenâf
tarafından bir müddet için Abdullah’a verilen bir nur vardı ki
Abdullah onu emanet olarak Âmine’ye teslim etti. Şimdi o
nur zuhur âlemine gelmiştir, onu getirin de onun hürmetine
Hakk’a dua edelim, dileğimizi dileyelim; belki onun yüzü
suyu hürmetine bir iş olur.” Muhammed’i getirdiler;
Abdülmuttalib onu görünce ayağa kalktı, onu alıp bağrına
bastı, götürüp başköşeye oturttu. “Bir çocuğu başköşeye
oturtuyorsun!” dediler. “Evet, dedi, görünüşte başköşede ben
otururum ama içimden, ‘orası senden ziyade onun hakkı’
diyorlar.” Ondan sonra Abdülmuttalib kullar, şehzadeleri nasıl
okşarlarsa öylesine okşadı onu ve alıp Kâbe’nin kapısına
getirdi.
Onunla oynamakta, âdet olduğu gibi onu havaya atıp
tutmaktaydı. “Ya Rabbi!” dedi, “bu Sen’in kulun
Muhammed’dir!”[319] Derken kendisini tutamadı, ağlamaya
başladı. Ezelî lütuf dadısı merhamete geldi. Rahmet denizi
coşup köpürdü. Yerden bir dumandır koptu, göğe çıktı,
bulutun gözüne vardı; yağmur yağmaya başladı… Çevredeki
kuyular, çukurlar doldu. Bitkiler suya kandı. Ölmüş âlem
dirildi.
Daha çocukken, mukaddes zatı hürmetine puta tapan
kâfirler beladan kurtuldular; bu kıyamet şefaatçisi bir gün
şefaat kemerini beline kuşanıp şefaate girişirse o sonu
olmayan, sınırı bulunmayan rahmet, nasıl olur da inananları
dertte, belada bırakır?
13- Habib-i Acemî
Geceleri benim hâlimi ancak benim gibisi anlar
Ne bilirsin sen: Geceleri nasıldır, yanıp yakılanlar?
***
Hani “âşıklık nedir?” diye sormuştu biri benden
Dedim ki: Bilemezsin onu, ta ki bana benzemeden.
Her gece, karanlığının çadır iplerini gerip çadırını kurunca
Habib-i Acemî ibadethanesinden çıkar, çoluk çocuğunun
yanına gelirdi. Çocukları, bütün gün “akşama babamız
gelecek, bize bir şeyler getirecek” diye bekleşirlerdi. Akşam
namazı vaktinde Habib, utanç terleri dökerek evine eli boş
dönerken “karıma ve çocuklarıma ne mazeret uyduracağım?”
diye şehadet parmağını ısırdı!
Karısı: “Eve bir şey getirdin mi?” diye sorunca, Habib:
“Ustam ücretimi cuma günü verecek” dedi. O hafta çoluk
çocuk cumayı bekledi. Cuma günü geldi çattı. Parıl parıl
parlayan güneş, karanlık doğudan baş gösterdi.
Habib utancından bir köşeye çekildi, ağlamaya başladı. “Ey
acze düşenlerin ellerini tutan! Habib’i utandırma!” demeye
başladı. O yüceler yücesi, O padişahlar padişahı, bir büyük
zata rüyasında onun hâlini haber verdi: “Habib bizim
keremimize güvenerek çoluk çocuğuna cuma gününü vade
verdi” diye o zatı haberdar etti. O büyük kişi Habib’in evine o
kadar altın, buğday, koyun, kumaş ve başka şeyler yolladı ki
bunlar eve sığmaz oldu. Konu komşusu ve bütün halk şaşırıp
kaldı. “Bunlar nereden geliyor?” diyorlardı. Getirenler:
“Habib’in ustası gönderdi, dediler, ‘şimdilik bunları harcayın
hele, daha da yollayacağım’ diye özür dilemekte.” Halk:
“Sübhânallâh! Habib hangi kerem sahibinin hizmetini
görüyor ki bu kadar hazine, bu kadar nimet yolladı? Bu,
insanların keremince değil, olsa olsa Hakk’a hizmet etmiş;
çünkü o, bütün kerem sahiplerinden daha da fazla kerem ve
ihsan sahibidir” demekteydi.
Senin lütfun bir nefeslik dahi olsa bir zerreye
ulaşacak
Ve zerre olmayacak ha, bin güneşten daha aydın,
daha parlak!
Akşam vakti Habib, bütün gününü ibadetle geçirdiği
mekânından binlerce utançla çıktı. Giderken “bugün ne
bahane bulayım, ne çeşit bir özür getireyim?” diye
düşünmedeydi. Bu düşünceyle evine yaklaşınca çoluk çocuğu
koşarak onu karşıladılar. Eline ayağına düştüler. Komşuları:
“Ne de büyük lütuf ve ihsan sahibi kişiyi seçmişsin de hizmet
etmedesin! Ne kadar büyük ve eşsiz kerem sahibiymiş o!”
diye yerlere kapanıyorlardı. Çoluk çocuğu: “Evimizi, narın içi
gibi incilerle doldurdu. Ev bu nimetleri, bu malları almıyor,
bir başka ev bulmak gerek” diyordu. Onlar nimetleri sayıp
dökerken Habib, sanıyordu ki ona sitemde bulunuyorlar,
onunla alay ediyorlar. “Bize ‘bir hafta’ dedin, cuma günü için
vaatte bulundun, cuma olunca da kaçıp gittin, şimdi
geliyorsun!” demek istiyorlar. “Darılmayın, sitemde
bulunmayın bana!” demek isterken mekânsızlık canibinden
bir ses geldi! Bu ses öyle bir ses idi ki insan, peri, melek ve
bütün âlem bu sesten coşmadaydı, nâra almadaydı,
“Rabbimiz!” demedeydi. O ses diyordu ki: “Ey ‘Habib’imiz!
O, padişahlar padişahının, noksanlardan münezzeh olan
Cenab-ı Hakk’ın ihsanıdır. Bu sözler ihsanı anlatıştır, alay
değildir, sitem değildir. Onlara gönderdiğimiz bütün o altınlar,
inciler, kumaşlar, koyunlar, mumlar senin kulluğunun
karşılığı değildir; ihsanımıza, keremimize göre bunlar, ancak
onların nefis köpeklerinin önüne, onların kavgacı, aceleci,
kötü düşünceler besleyen nefislerinin önüne attığımız bir
kemikten ibarettir. O kemikle oyalansınlar diye attık onları.
Çoluk çocuğun bunlarla oyalansın da sana sarılarak
namazdan, bizim canibimizden alıkoymasınlar seni!”
14- Öküz Açlığı
Öyle hikâye ederler ki bundan altı bin yıl önce, Cenab-ı Hak
bir sahilde bir öküz yaratmıştı. Her gün tanyeri ağarınca o
öküz uykudan uyanır. Görür ki kıyıdan uzanıp gözün
varamayacağı yere kadar giden ova yemyeşil otla dolmuş.
Öylesine boy atmış yeşillik ki öküz içine girince kayboluyor.
Öküzü menedecek kimsecikler yok. Tek başına o otlağa dalar,
bütün yeşilliği siler sömürür…
Öküz açlığı sözünü bu hikâye yüzünden söylemişler, bu
çeşit açlığa, oburluk hastalığına bu adı vermişlerdir.
Gece oluncaya kadar öküz bütün o yeşilliği yer, öyle
semizleşir, şişermiş ki deme gitsin. Akşam vakti gelince öküz,
ovaya bir bakar ki bütün ovada bir tek ot bile göremezmiş.
Kendi kendine: “Doymam için bu kadar ot vardı. Bugün
hepsini yedim, karnımı şişirdim. Ah, yarın ne yiyeceğim?”
der. O kadar ah eder, yarının gamını öylesine yermiş ki
otlamaya başladığı zamandan önceki hâline döner, zayıflar,
cılızlaşırmış. “Ben defalarca bu çeşit yok yere gam yedim,
Yüce Yaratıcı benim kötü zannıma rağmen yine bu ovayı
terütaze otlarla yemyeşil etti; bunca yıldır bu hep böyle” diye
aklına bile gelmezmiş!
15- Hz. Musa’nın Cenab-ı Hakk’tan Suali
Bütün güzeller, bütün hüner sahipleri güzelliklerini,
kemalâtını göstermek için bir dükkân ararlar. O dükkânda
hünerlerini ortaya dökmek isterler. Ama bu istek elbette hiçbir
şeyden haberi olmayan sudan meydana gelmez. Derinin, etin,
kemiğin hünerden, sanattan ne haberi olabilir?
Hani bir tilki çayırlıkta gezerken bir yere asılmış bir kuyruk
gördü. “Burada, dedi, mutlaka bir tuzak var. Bu, bir avcının
işi: Çayırlıkta kuyruk bitmez ya! Kuyruğun çayırda çimende
ne işi var?”
Şimdi, insanın da bu çayırlığa benzeyen varlığında ancak et,
deri, kemik meydana gelir; bu himmetlerin, bu dileklerin ne
işi var orada? Bu istekler benim tertemiz sıfatlarımdan
meydana gelmektedir.
Musa (a.s.) yüz binlerce şaşılacak şey gördü. Coştu,
köpürdü, şaşırıp kaldı. Onu bu âlemden o âleme götürdüler. O
âlem, hayat içinde hayat idi. Ferahlık içinde ferahlık vardı o
âlemde. Işık üstüne ışık, zevk üstüne zevk coşup
dalgalanmada, görünüp parlamadaydı.
Dedi ki: “Ya Rabbi! Biz şu âlemdeniz. Şehrimiz şu,
madenimiz şu. Sonu bulunmayan bu madenden bizim
varlığımızı ne diye tuttun da o yankesicilerin pazarına
götürdün? Hikmet ne idi ki böyle paha biçilmez bir inciyi, o
aşağılık âleme götürdün; bunun hikmeti nedir?”
Yüce Yaratan buyurdu ki: “Ey Musa! Ben bir gizli
defineydim; bilinmeyi sevdim/istedim, beni tanımalarını
diledim.” Hz. Musa dedi ki: “Sonu olmayanı nasıl tanırlar?
Gökte uçan bülbül, ‘kızıl gül benim terimden yaratıldı’ diyeni
nasıl tanıyacak?”
Yanağı güzel güle karşı bülbül, nasıl sarhoş olup kendinden
geçmez? O sarhoşluk yüzünden nasıl coşmaz da ağzından,
kendinden geçmiş bir hâlde nasıl bin bir nağme çıkmaz, nasıl
ötüp şakımaz? Bir perdesi, öbür perdeye benzemeyen bu
nağmelerle nasıl ötüp durmaz?
Ey ebedî aşka tutulmuş bülbül! Bu bin bir perdeyi kimden
öğrendin sen?
Bülbül der ki: “Beni doğuran ana, anadan doğma ustadır.
Onların hepsi de böyledir. Bilgileri anadan doğmadır; akılları
anadan doğma. Ben insanlık sıfatlarından olan erkeklikten,
dişilikten doğmadım. Gerçekten de ben, güle âşık oluş
anasından doğdum. Aşkım da anadan doğmadır, aklım da
anadan doğma. Ben ‘ümmî’yim!”
[279]. Sâd Suresi, 38:36.
[280]. Sebe Suresi, 34:12.
[281]. A’râf Suresi, 7:23.
[282]. Hucurât Suresi, 49:2.
[283]. Enfâl Suresi, 8:53.
[284]. Zümer Suresi, 39:53.
[285]. Âl-i İmrân Suresi, 3:169.
[286]. Sâffât Suresi, 37:16.
[287]. Bakara Suresi, 2:102.
[288]. Âl-i İmrân Suresi, 3:153.
[289]. Zuhruf Suresi, 43:32.
[290]. Bakara Suresi, 2:156.
[291]. Nisâ Suresi, 4:48.
[292]. Zümer Suresi, 39:53.
[293]. Zümer Suresi, 39:53.
[294]. Furkân Suresi, 25:70.
[295]. Secde Suresi, 32:17.
[296]. İnfitâr Suresi, 82:12-13.
[297]. Haşr Suresi, 59:21.
[298]. Ahmed b. Hanbel, 1992:I/26.
[299]. Haşr Suresi, 59:16.
[300]. Sâd Suresi, 38:36.
[301]. A’râf Suresi, 7:57.
[302]. Mümin Suresi, 40:16.
[303]. İbrahim Suresi, 14:42.
[304]. Neml Suresi, 27:30.
[305]. Yusuf Suresi, 12:8.
[306]. Muhammed Suresi, 47:30.
[307]. Mümin Suresi, 40:16.
[308]. Deylemî, 1406:II/415.
[309]. Deylemî, 1406:II/415.
[310]. Buhârî, 1992: Daavât, 4; Müslim, 1992: Tevbe, 1-8.
[311]. Enfâl Suresi, 8:70.
[312]. Necm Suresi, 53:17.
[313]. Tahrîm Suresi, 66:6.
[314]. Bakara Suresi, 2:30.
[315]. Necm Suresi, 53:17.
[316]. Furkân Suresi, 25:23.
[317]. Bakara Suresi, 2:201.
[318]. Bakara Suresi, 2:156.
[319]. Bk. Heysemî, 1967:I/215.
V– ŞİİRLER
Sevgili, öyle darmadağın geldi ki sorma
Hicran öyle ateşlerle dolup çattı ki sorma
Dedim ki: “Yapma!” “Sen yapma ki dedi, ben de
yapmam
Bu bir tek söz, öyle hoşuma gitti ki sorma,
anlatamam.
***
Pek âcîbdir gerçekten de arifin vücûd gemisi
Bir gariptir uyanık kişinin kuyuya düşmesi
Denizde yüzüp giden gemiye şaşılmaz lâkin
Acîbdir bir gemide bulunması bin denizin.
***
Zencinin birisi yolda bir ayine bulmuş
Ayinede kapkara yüzünü görmüş
Burun yassı, çirkin bir yüz, ateş gibi gözler
Çirkin yüz dahi kömüre benziyormuş
Bakmış ki ayine kendini hep çirkin gösteriyor
Ayineyi yere atarak şöyle diyor:
Zaten bu ayine olsaydı iyi, onu sahibi düşürmezdi
Benim gibi güzel olsaydı böyle yerlerde kalmazdı.
***
Dil ü candan nihansın gerçi, hepsi bî-haber Sen’den
Cihan zatınla dolmuş iken cihan da bî-haber
Sen’den
Nasıl bulsun Sen’i can u gönül Sen’den ibaretken
Gönülde, candasın amma ki can da bî-haber
Sen’den
Hayalîn dilde nakşı varsa da bilmez hayal zatını
Lisanımda gerçi namın, lisan da bî-haber Sen’den
Bütün mahlûk ise nam ü nişanın gerçi bilmekte
Fakat gördüm ki ben nam ü nişan da bî-haber
Sen’den
İlahî! Künh-i zatın bilmeye sa’y eyleyen zümre
Yuvarlandı yakin ile güman da; bî-haber Sen’den
Cihan durdukça şerh etsem Sen’i mümkün değil zira
Seni izah u şerh aciz, beyan da bî-haber Sen’den
Sinek Cibril kanadından nasıl bahseyler Allah’ım!
Seni tarif eden ehl-i cihan da bî-haber Sen’den.
***
Azizim! Talihin yaver olursa
Olur, aşkın seninle kâr ü bârı
Geçen ezmânı bî-aşkı ömürden
Hesaba katma, at kayıttan dışarı.
***
Kaplana benze kibirde, doğana himmette
Kime layık bu ki cenkte ola pîrûze şikâr
Takılıp kalma sakın bülbül ile tavusa
Birinin sesi, birinin rengiyle bol şöhreti var.
***
İlahî! Ne olurdu, Sen’inle tatlılaşsaydım, hayat zaten
acı
Ne olurdu, varsın halk bana kızsaydı, yeter ki Sen
olsaydın razı
Ne olurdu, çıksaydı biri de Sen’inle aramızı bulsaydı
Ne olurdu, çıksaydı da halk ile aramızı bozsaydı
Ya Rab! Seninle dost olunca mal ü servetten geçmek
kolaydır
Çünkü ne varsa toprağın üstünde hepsi topraktır
***
Bir gün Kûfelinin biri Hişâm’a dedi ki:
Ey bizim kanımızı içen süt gibi
Köyler senin idarenden yoksullarla doldu
Doldu mescitler senin yüzünden miskinlerle doldu
Kanımız gece gibi karardı yüzünden senin
Hayret! Bembeyazmış oysa senin ekmeğin
Kûfeli derdinden söyledi bu sözleri Hişâm’a
Feryâd ü figan ile devam eti ağlamaya
Hişâm buz gibi bu sözlere kızdı derinden
Ama gene de içti bu kadehi hilmi yüzünden
Dedi: Ey alçaklar! Birazcık insaf edin
Bunlar sözleridir cahilin, edepsizin
Senden duyup gördüklerimden geçtim
Bu sözlerini affettim, bağışladım senin
Malik olanlar yüce bir ilm ü irfana
Yüz sürerler padişahın tacına
Padişahlar cahillere zulmetmeyi reva bulmaz
Ham kişilerden intikamı edepten saymaz.
Güneş ki ışık saçsın da bütün kâinata
Bu işten vazgeçsin ha, yarasanın hatırına
Belki güneş yarasaya zahmet verir
Amma göğün temelidir, hazinesidir.
***
Ey ateş-i şehvetle yanıp da kül olanlar
Pây ile düşüp varta-i nefse boğulanlar
Bu hırs u bu şehvet daha çok mu sürecektir
Bu fısk acaba çok mu sizi sürtüştürecektir
Bu yave ü hezel acaba bir sonu yok mu?
Bu saçma sapan fikrinizin arkası çok mu?
Bu şeytanat ü hilelere yok mu nihayet
Çok mu sürecektir bu merasim ve bu âdet
Dünya: Bu saray kandırıcıdır sakının çok
Çok tehlikeli ribattır, kaçının çok
Gençlikte kişi yapmalı, sevk eylemelidir
Erzakını nefsin; çürük et kâfi değildir
Fırsat bu zamandır, çalınır kûs-i emâret
Şimdi çekiniz ah ü niyazlar ile rayet
Ümîd ü amal keselerin doldurunuz hep
Tam mevsimi ahz-i kerem ü merhamet-i Rab
Ey lutf-ı ulûhiyyetini eyleyen i’lâ
Sal ü mehi tanzim eden Allah-u Teâlâ
Sun’unla murassa kılarak mihr-i cihanı
Ta’yin kılan böylece evkât-ı zamanı
Lütfunla bu kalp akçe gibi özrü kabul et
Zincir-i ibadet diye boynumda bu âdet.
***
Durmayıp iste, eyâ âşık olan hoş reftâr
Zevk edin siz iyi insansınız ey şirinkâr
Niceye dek dârı bırakıp böyle sahraya koşuş
Niceye dek Kâbe’ye tercih bu dâr-ı hammâr
Bu cihan gerçi güzel biz fakat ondan geçtik
Duruyor cur’a kadehlerde fakat biz hûşyâr
Ba’demâ dâmeni dosta yakışır ellerimiz
Ba’demâ gûşümüze takmalıyız halka-i yâr
Kalkınız! Gözyaşı serpmekle yatıştırmalıyız
Döktüğü harmanı hâşâ ki bu dehr-i gaddar
Koşalım, terk edelim çünkü seza-yı i’râz
Kara hilkatli olan nefs-i lâim ü bedkâr
***
Lutf u kereminle Hâlık’ım sen
Yükselt derecem nasıl istersen
Ten zulmetinden beni halâs et
Nurun ile ver vücuda ülfet
Bir gün ki kabir olur mekânım
Ettirme zayi elde olanım
Mahşer günü can verince tekrar
Bir gölgede ver ey lütufkâr
Kurbiyetinle tenevvür ettim
Nur misali, zıldan uzağa gittim
Kökten uzak düşen saye değildir
Bir gölgedir ki kandili nurdur
Bî-kes fakat örtmüşüm uyûbum
Bî-kesleri Sen unutma Rabb’im
Ta ki ölümden feryâd-i nâgâh
Ondansa mevtim ta’cîl edin ah
Ölmemde ger re’yin ger varsa bildir
Göç eylemedir, ölüm değildir
Murg-ı melekût ağızdan uçsun
Ta mak’ad-i sıdk’a rütbe tutsun
Hâkî yine hâk olur muhakkak
Arşı da uçar semaya mutlak
Çöplükten uçup da hâb-gâha
Geç git oradan da bezm-i şaha.
***
Zâhidân havf ederek der ki: Ne yapsam bilmem
Kalmışım mihnet ü ekdârın içinde sersem
Ârifân aşka gönül bağlayarak şöylece der
Acaba Hak benim hakkımda ne takdir eyler
Zahit ancak güvenip kendine söyler hâlâ
Güzel işler yaparım, çirkine bakmam asla
Arifin matmah-ı enzârı Hüdâ’dır her yer
Her zaman Hakk’a bakar, her işi ondan bekler
Zâhid a’mâline bakmış, güvenip yatmıştır
Arifin gözleri a’mâli hep söküp atmıştır.
Zâhid a’mâli yüzünden uyanık hâlde yaşar
Arif iclâl ile sermest-i Hüdâ, yolda şaşar
Birr ü takvasına güvenir zâhid, ona bel bağlar
Arifin matmah-ı enzârı ise daima Hakk’ı arar.
Birr ü takva ile zâhid görür hep kendisini
Âlem-i sırrında görür arif ise Rabbisini
Hak eder zahide lutf u keremi ma’dûden
Arif-i Hak yıkıvermişti hududu zaten
Zâhid eyler fena-yı dehrîde ifna-yı hayat
Arifin ruhu bulur fevk-ı semada derecât
Arif orda ebedî yan gelerek zevk eyler
Zahidin vakti bütün havf ü recâ içre geçer
Ferş ü cennettir olan zahide mesken-i me’vâ
Himmet-i arife de mesken olur arşı Hüdâ.
***
Tecelli eylese rûy-i celâl-i Hak sana ah
Eder ne varsa sende kemal ü ilm-i tebâh
Bir konaklık menzili zâhid alır bir mâhta
Arifi bir dem de gel seyret huzur-ı şahta
Hangi şahsın ki hakikatten olurmuş haberi
Onda elbette ki kalmaz beşeriyet eseri
Sarf-ı himmet mi eder hiç ilel ü a’râza
Bütün esbab ile cihan dopdolu olsa faraza
Kim ki endişe esiri olarak cismi yakar
Arif ol dertlilere ayn-ı hakikatle bakar
Onu ziynetli mücevher gibi görmüş nâgâh
Der ki: Vahşî kalıba düştü. Yazıktır buna ah
Zahirî sohbetine etme kanaat sen de
Arabul öylece bir tavrı hakikat sen de
***
Gizli meydanda olanlar sence ki yeksan olur
Sohbetin daim olur, her hizmetin asan olur
Şems edince muntazam arz-ı cemal-i bî-nikâb
Zerre saye gösterir, maksatların zîşân olur
Baht u tali sendedir, ikbal-i dünya sendedir
Lakin zinde nail olmaz, zinde-i bî-cân olur
Aşikâre söylesem insanlığın esrarını
Eylemez herkes tahammül, cümle sergerdân olur.
***
Kim ki vermiş yakayı bezm-i elestte ele
O zamandan beri sarhoşça koşar her emele
Ne zaman ki şerbet-i sermestîyi nûş eylediler
Havf ü ümidi silip bâb-ı rıza peylediler
Menzil-i derde olup cümlesi pâbend-i belâ
Ye’s ü âlâm ile can vermek için dest-i küşâ
Ayn-i gaybdan da tamâmiyle olup azade
Olmaz asla ezele, hem ebede dildâde
Bir adımda alarak menzili öyle çalâk
Geçerek hepsi hudûs ırmağını bi-ter ü bak
Sadra geçerek hevesinden de mükûl etmişler
Ketebe mevkiini hepsi kabul etmişler
Cümlesi nefsini dost uğruna etmiş ifna
Ne garip şey ki yaşarlar yine ber-vefk-ı bakâ
Ehl-i tevhîd denilen taife bunlar ancak
Başkalar kendisine nefsini yapmış tapacak.
***
Ey güzel şem! Gözyaşı döküp sarardın da böyle
Âşıkân-ı müsîbet-dideye oldun emir sen
Yan, yakıl artık, revadır, vaktin Ferhad’ısın
Lîk bilmem, sohbet-i Şîrîn’e yan çizdin neden?
***
Bir zaman yâr ile gülzârı dolaşmakta iken
Har nasılsa güle bir atf-ı nazar etmiş idim
Beni gördükte dedi: Sende utanmak yok mu?
Gül-i ruhsârı bırakıp güle bakarsın a beyim!
***
Altun iplikli kemer bağlamışım zannedilir
Sarı safran yüzüme sürdüğüm hissi belirir
Senin ümîd-i visalin beni bırakmaz yoksa
Pek ucuz ölmeyi kurmuş gibiyim, Hak da bilir.
VI– TEFSİRLER
1- Besmele’nin Anlamı
Bu adın tadını alanın himmetine karşı, arşın ta yücesinden
fersin ta altına dek ne varsa bir sinek kanadı değerinde bile
değildir. Bu ad, güzelliğiyle kimi avlamışsa hiçbir güzellik,
hiçbir şöhret, hiçbir renk ve koku artık onu avlayamaz. Hangi
kulübeye bu adın güneşi vurmuşsa hangi kulübeyi o güneş
ışıtmışsa dünya padişahlarının köşklerinin, saraylarının
burçlarını, kubbelerini yollasınlar da o kulübeye kulluk etsin
onlar. Kim bu adın kulluk küpesini kulağına takmışsa dünyayı
da unutmuş gitmiştir, ahireti de. Kim bu adın tatlı mı tatlı
kaynağından su içmişse dünyanın mamurluğu onun baş
gözüne de yıkık dökük görünür, kalp gözüne de…
Saadet güneşi devlet burcundan bir gün doğar görünür. Eski
dost gönül canibinden ansızın belirir. Hani “Allah’ın,
göğsünü/gönlünü İslam’a açtığı kimse var ya!”[320] Yani
Cenab-ı Hak buyurur ki: Seçtiğim, topraktan kaldırıp satın
aldığım, bilgisizliğin, kendine tapmanın elinden kurtardığım,
beğendiğim, kendisine beğenilecek, özenilecek huylar
bağışladığım, kendisini, beğenilecek, özenilecek kulluk
edeplerine layık kıldığım, seçip ayırdığım ve gönlünü vefa ve
safa ile yoğurup açarak yumuşattığım, inanan kulumun
gönlünü bizzat ben yardım, ben açtım. Cebrail’e de
bırakmadım, Mikail’e de havale etmedim.
“Açtı, genişletti, bezedi, ısıttı” sözleri aynı anlama gelir.
Göğüs alanı bedenin ortasındadır. Göğüs gönül Kâbe’sidir. O
harem mekân, yeryüzünün ortasında olduğu gibi, kinden
arınmış olan bu gönül de bedenin ortasındadır. “İşlerin
hayırlısı ortasıdır.”[321] En iyi mücevher gerdanlığın ortasında
bulunur. Yan taraftakilere bir zarar gelirse ona zarar vermesin
diye o mücevheri ortaya takarlar. Yanlarda bulunanlar âdeta
bekçilere benzerler. Gönül de ortada bir hazine gibidir. Sonra
ne buyuruyor? “İslam için.” Bazı müfessirler burada “li’lİslam”
sözündeki “l” harfini temlik anlamına işaret
saymışlardır. Yani Müslümanlıktan başka, gönülde hünerlere,
bilgilere ait ne varsa hepsi de iğretidir, izafîdir.
Müslümanlıksa gönüldeki hakikattir. Maksat odur. Nitekim
evden maksat gelindir, cariyecikler değildir. Geline bakan,
görevli kocakarılar da değil, gelip gidenler de değil.
“Bismillah” öyle bir isimdir ki Musa b. İmran (a.s.),
Firavun’un yüz binlerce kılıcını, kılıç vuran, mızrak atan,
demiri çiğneyip ezen, ateş gibi ayakları bulunan ordusunu o
adla altüst etti, bozguna uğrattı.
“Bismillah” o addır ki Musa b. İmran (a.s.), İsrâiloğullarının
geçmesi için denizde o adla on iki kupkuru yol açtı. O adla
denizden toz kopardı.
“Bismillah” öyle bir addır ki Meryem oğlu İsa, o adı ölüye
okudu, ap-ak saçlarıyla ölü, o adın heybeti yüzünden dirildi,
mezardan baş çıkardı.
Ey mezarda Münker ve Nekir’in sorusunu inkâr eden!
Yoksa İsa’nın (a.s.) seslenip ölüyü dirilttiğini de mi inkâr
ediyorsun? Onun çağırmasıyla ölü, mezardan baş çıkarır,
kalkar da neden Münker ve Nekir’in sesiyle ölü, kefeninden
baş çıkarıp kalkmaz, soruya cevap vermez?
“Bismillah” o addır ki her gün bunca topal, bunca belaya
uğramış, bunca hasta ve kör her sabah Hz. İsa’nın
ibadethanesinin kapısı önünde toplanırdı. O, evradını bitirince
dışarıya çıkar, onlara bu kutsal adı okurdu. Hepsi de
hastalığından kurtulup sıhhatli bir şekilde evlerine dönerdi.
“Bismillah” öyle bir addır ki Mustafa (a.s.m.) bir dolunay
gecesi Kâbe’nin çevresinde tavaf etmedeydi. Mekke’de
sıcağın şiddetinden halkın çoğu geceleyin dışarıya çıkardı.
Ebu Cehil onu gördü, kızdı, hasedi coştu, kabardı, köpürdü.
“Allah bilir, gene bu sihirbaz ne düzenler kurmada?” dedi.
Mustafa (a.s.m.), merhameten cevap verip ona dedi ki:
“Düzen nerede, ben neredeyim? Ben halkı, senin gibi yol
yitirmişlerin düzeninden, tuzağından kurtarmak için
gelmişim!” Ebu Cehil: “Peki, dedi, sihirbaz değilsen
avucumda ne var? Söyle!” Daha önce, bilerek avucuna çakıl
taşları almıştı. Cibril-i Emin gelip yetişti: “Ya Muhammed!”
dedi, “Allah-u Teâlâ sana selam ediyor; selam sana ey
Peygamber ve Allah’ın rahmeti ve bereketleri hep sana! Diyor
ki: ‘Hiç dert etme; sana onlar varsın sihirbaz desinler; biz
sana güzel isimler taktık. O isimlerin bazısını halka söyledik;
bazısını da anlayamazlar diye, ‘Halka akılları miktarınca söz
söyleyin’[322] hükmünce söylemedik. O kim oluyor ki sana ad
takabilsin? Kula ancak efendisi ad takabilir! Kapıdan giren
aşağılık kul, efendiye, efendisinin oğluna nasıl ad takabilir?
Taksa bile, taktığı adı onun boynuna asarlar da cehenneme
yollarlar onu. Seni sınamak için ‘avucumda ne var?’ diyor.
Cevap ver de de ki: ‘Hangisini istersin; ben mi avucunda ne
olduğunu söyleyeyim, yoksa avucundakiler mi benim kim
olduğumu söylesin?” Mustafa (a.s.m.)
“Bismillahirrahmanirrahim (Rahman ve Rahim olan Allah’ın
adıyla)” diye bu adı söyledi ve ona cevap verdi. Ebu Cehil:
“Avucumdakilerin senin kim olduğunu söylemesi daha iyi”
dedi. Cenab-ı Hakk’ın tertemiz adıyla, avucundaki çakılların
her biri, “La ilahe illallah Muhammedün Resulullah
(Allah’tan başka ilah yoktur, Muhammed, Allah’ın
peygamberidir)” diye ses verdi, dile geldi.
Bir bölük halk inandı. Ebu Cehil büyük bir kızgınlıkla
çakılları yere attı. Pek pişman oldu sözüne ve “gördün mü,
dedi, kendi elimle neler ettim ben?” Sonra gene kendini tuttu,
inatla, dedi ki: “Lât’a ve Uzzâ’ya and olsun ki bu da
sihirbazlık.” Ebu Cehil’in bazı yandaşları: “Sihirbazlık,
dediler, yerde olur, göğe tesir etmez! Gel onu bir de bu
yönden sınayalım.” Geldiler, dediler ki: “Bu yaptığın büyü
değilse gerçekten Allah’tan ise şu on dört gecelik ayı ikiye
böl! Çünkü büyü göğe tesir etmez.” Hemen Cebrail erişti:
“Düşünceye dalma, tertemiz, kutlu ve zevali olmayan adımızı
an, ‘Bismillahirrahmanirrahim’ de ve iki mübarek parmağını
birbirinden ayırarak göğe tut, aya işaret et de gücümüzü
görsünler” diye Cenab-ı Hak’tan haber getirdi. Mustafa
(a.s.m.) öyle yaptı: Ay iki parça oluverdi.[323] Yarısı Hz.
Peygamber’in sağ parmağının hizasına gitti, yarısı sol
parmağının. “Kıyamet yaklaştı ve ay yarıldı!”[324] Öylesine
korkunç bir ses işitildi ki şehirde ve ovada binlerce hayvan
öldü; geri kalan hayvanlar yem yemekten kesildiler, tir tir
titremeye başladılar. Bunca halk hastalandı. Bir bölük halkın
yüreği kan kesildi.
Hepsi de: “Kendisinden haber verdiğin Cenab-ı Hak hakkı
için dedi, tez şu ayı düzelt, eski hâline gelsin. Yoksa şu anda
bütün âlem altüst olacak!” Hz. Peygamber, gene bu adı
söyledi, “Rahman ve Rahim olan Allah’ın adıyla!” dedi, iki
parmağını bitiştirdi. Allah’ın izni ve bu cana can katan adın
kutluluğuyla ayın iki parçası birleşti.
Birçok kimse inandı, Müslüman oldu. Ebu Cehil’in ise
derdi arttı. Adam, elden çıktı da öfkeyle, inatla kendini zor
tuttu. Dedi ki: “Bu doğruysa göz boyayıcılık değilse
kulaklarımızı bağlamadıysan, aklımızı fikrimizi çelmediysen,
başka şehirlerin de bundan haberi olması gerek!” Derken,
memleketin her yanından dostlardan dostlara adamlar,
kervanlar, haberciler, mektuplar gelmeye başladı. “Bu ne
olaydı ki deniyordu, gökleri yaratan, bu kubbede şu iki mumu
aydınlattığı, bu iki cevherle karanlıklar perdelerini yaktığı,
‘Güneşi parlak/ziya ve ayı da ışık/nur şeklinde yarattı’[325]
hükmünce ikisini de yarattığı günden beri bu çeşit
görülmemiş, eşsiz, şaşılacak bir olay olmamış, atalarımızdan,
babalarımızdan hiçbir kimse böyle bir şey anlatmamış, hiçbir
kitap böyle bir şey yazmamıştır!” Çevredeki şehirlerden
mektup üstüne mektup geliyordu. Ebu Cehil’in ve
benzerlerinin her nefeste, “Ama gönüllerinde hastalık
olanların pisliklerine pislik katarak küfürlerini
arttırdı”[326] ayetinde bildirildiği gibi, yüzleri daha fazla
kararıyordu. Müminlerin ise “İmanlarını artırmıştır.”[327]
Onların gönülleri her gün daha da kuvvetleniyor, imanları her
gün daha da artıyordu.
Neşr-i envâr edince ay, köpek havlamaya başlar
Köpeğin karakteri pis, bunda ayın ne suçu var
Ecrâm-ı asuman ay ile iftihar ederken
Köpek de kim oluyor, yeryüzünde leş yiyen?
Bütün tefsircilere göre “Bismillahirrahmanirrahim” sözünde
gizli bir anlam vardır. Çünkü Araplar “b” harfiyle söze
başlamaz. Yalnız o gizli şey nedir? Bu hususta aralarında
ayrılık vardır. Derler ki: ”O gizli şey Allah-u Teâlâ’dan
emirdir. Yani, Allah-u Teâlâ, ‘ey kulum!’ der, ‘değil mi ki
şeytandan sığındın, öyleyse bu hayırlı işe, benim adımla başla
da onun şerrinden kurtul.’” Bazı tefsirciler de derler ki: “O
gizli şey kulun haber verişidir. Yani kul, “ey Allah’ım!” der,
“şeytandan San’a feryat ediyorum, Sana sığınıyorum. Sana
sığınmam da işime Sen’in adınla başlamamdır, Sen’in adına
kaçmamdır. İşime Sana sığınarak Sen’in adını anarak
başlamamdır. Çünkü Sen’in mukaddes adınla başlanmayan
her iş noksan kalır, sonu gelmez.[328] Bundan başka bir şey
bilmiyorum ben.”
Hz. Peygamber buyurmuştur ki: “Allah’ın adıyla
başlanmayan hiçbir işin sonu gelmez.” Yani, Hz. Peygamber,
hayırlı ve iyi olan, faydalı bulunan her hangi bir iş, Allah
adıyla başlanmazsa o işe ne kadar çalışılırsa çalışılsın sonu
gelmez, tamamlanmaz; sonunda o iş, pişmanlıkla, ziyanla
biter, buyurur. İnanmıyorsan Firavun’a, Şeddâd’a ve
Nemrut’a bak! Bu kadar silahla, adamla, orduyla, güçle,
kuvvetle çalıştılar, düşündüler, dünya hazinelerini harcadılar;
o saltanattan faydalanmak istediler; kendilerinin iyi bir ada
sana sahip olmalarını, uzun yıllar isimlerinin anılmalarını
dilediler, buna gönül verdiler. Fakat işlerinde, Allah-u
Teâlâ’nın adına sığınmadılar. Bütün işleri tersine döndü,
bütün umutları baş aşağı oldu. Dostluk istediler ama âleme
düşman tanındılar. İyi nam sahibi olmayı dilediler fakat
âlemde adları kötüye çıktı. Gönüllerde saygın olmayı dilediler
lâkin sinekten, sivrisinekten daha hor, daha rezil bir hâle
geldiler…
Bu sözün daha da aydınlanmasını istiyorsan,
Peygamberlerin hâllerine bak. Onlar ne işi başarmak isteseler,
bu adla başlarlardı o işe ve bu ada sığınırlardı. Bu ada hürmet
ederlerdi. Bu ada değer verirlerdi. Canlarının, gönüllerinin
içinde yer vermişlerdi ona. Mallarını mülklerini bu ada feda
etmişlerdi. “Halk bizi beğensin” kaydına düşmemişlerdi. Halk
onlara iyi demiş, kötü demiş, umurlarında bile değildi. Onlar
halkı bu ada saygı göstermeye, bu ada sığınmaya, çekmeğe
uğraşıyorlardı. “Halk içinde, halk arasında iyi bir ada sana
sahip olalım, adımız sanımız kalsın” kaydına düşmüyorlar, bu
esmanın yüce ve ulu olmasına, bu adın yüceliğinin bekasına
uğraşıyorlardı. Hatta kendi adlarının kalmasını isteseler bile
bu ad için istiyorlar, bu adın halk tarafından işitilmesini, bu
azim adın kendi adlarını da nasıl büyülttüğünün, nasıl üstün
ettiğinin bilinmesini diliyorlardı. İstiyorlardı ki halkın gözleri
açılsın: “Yolunuzu sapıtmayın. Adınızın kalmasını
istiyorsanız, kendi adınızdan sanınızdan geçin, kendi adınızı
sanınızı unutun; bu ada yapışın. Saygı görmek istiyorsanız, bu
adı koruyun. Kendi adınızı unutun, bu adı anın. Kim kendi
adını sanını arar, gözetirse onu kaybeder. Ama kim, bu adda
kendi adını sanını yitirirse iyi bir ad ve nam elde eder. Ebedî
olarak unutulmaz” diyorlardı…
Mustafa (a.s.m.), peygamberler arasında, bu ada hizmet
etmekte daha çevikti, diğerlerinden daha ileri gitmişti. Bu ada
el vurdukları, bu ada sarıldıkları için de zayıf ebabil kuşları,
semiz develerin akıllarını aldı: “Fil sahiplerine Rabb’in
neler yaptı, neler etti; görmedin mi?”[329] ayetini oku. Bu
adı inkâr edenlerin inadına oku…
Bu ada sığındı İbrahim (a.s.) da bir sivrisinek padişahlar
padişahı Nemrut’un beynine girdi, tozunu havaya savurdu,
kökünü kesti, bütün ordusunu kırdı geçirdi. Bu adın yüceliğini
sınadılar; bu adın hürmetine dolunay ikiye bölündü. Nuh
(a.s.), bu adı sığınak edindi; doğudan batıya dek tufan
dalgaları coştu köpürdü; yüz binlerce orduyu, yüz binlerce
soyu sopu birbirine vurdu.
Derler ki: Dünya, Hz. Nuh’un zamanındaki kadar hiç
mamur olmamıştı. İnsanlar o devirde olduğu kadar hiç ün
kazanmamıştı. Herkes kendi adına güvenir, adıyla sanıyla
övünür, sarhoş olurdu. Nuh (a.s.) bu adı onlara söyledikçe
onlar kabul etmemişlerdi. Bu adı hor görmüşlerdi. Çünkü
görünüşe tapıyorlardı. Bu ad ise mana denizinden coşmuş bir
dalgaydı. Görünüşe tapanların gözleri bu adı göremezdi,
gözlerinde o güç yoktu; bu adı görebilmek için yetmiş kez
yıkanmaları gerekti: “Ancak temiz olanlar dokunabilirler
ona.”[330] Hz. Nuh onlara diyordu ki: “Siz bu adın ne kadar
yüce, ne kadar azim olduğunu göremiyorsanız, gözlerinizi
gözyaşlarıyla yıkayın, feryâd ü figan ederek ağlayın da
körlüğünüzü, görüşten mahrum olduğunuzu anlayın. Siz
ağlayıp feryat edemezseniz ben size ağlayayım, ben feryat
edeyim. Çünkü Allah-u Teâlâ, size ağladığım, feryat ettiğim
için benim adımı ‘Nuh (nevha eden, ağlayan)’ taktı. Şu anda
sizin hakikatleriniz helak suyuna batmış, boğulmuş
olduğundan, kurtulursunuz umuduyla size ağlayacağım, sizin
için feryat edeceğim. Hani hastaya ölüm yaklaştığı vakit
feryat eder, ama yaşayacağından da umudunu kesmez ya,
onun gibi işte. Bu helak oluş, bu yok olup gidiş tufanıdır. Ben
görüyorum, fakat siz görmüyorsunuz. Gittikçe yaklaşıyor,
yüzlerinize dokunuyor. Ben geminin içindeyim ama gene de
feryat etmedeyim. Yalnız bu seferki feryadım umutsuz bir
feryat!” “Sulara boğuldular da ateşe atıldılar; derken
Allah’tan başka bir yardımcı da bulamadılar.”[331] Yani bu
adı hor tuttular, bu ada hürmet etmediler. Bu adın devlet
tellalı olan Hz. Nuh’a bakmadılar bile. Sonunda bu adın
üstünlüğü onları kahretti, adlarını sanlarını batırdı gitti.
“Böylece zulmeden kavmin kökü kesildi ve âlemlerin
Rabbi olan Allah’a hamd olsun!”[332]
* * *
“Bismillahirrahmanirrahim” sözü, öyle bir padişahın adını
taşır ki kulların kurtuluşları onun rızasına matuftur. Kimde bir
üstünlük varsa onun lütfunun, ihsanının feyziyledir. Kimde
bir alçalış varsa onun adaletinin tecellisi yüzündendir. Âlemin
ayakta kalması onun iradesindedir. İnsanların yok olması
onun isteğiyledir. Nerede üstün bir kişi varsa onun kerem
elbisesini giyinmiş, bezenmiştir de o yüzden üstündür. Nerede
bir alçalmış kişi varsa onun kahrına uğramıştır da o yüzden
alçalmıştır. Bazılarının bellerine bağladıkları incecik zünnârın
örgüleri arasından şu ses duyulur: “Odur üstün olan, her şeye
gücü yeten.” Ariflerin omuzlarına sarkan taylasanın
örgüsünden de şu ses işitilmektedir: “Odur lütfu bol ve her
şeyden haberdar olan.”[333] “Bismillah” sözü, öyle bir
sözdür ki Hz. Süleyman’ın zamanındaki İblis’in vesvese
elinden Belkıs’ı kurtaran odur.
Her işe Allah’ın adıyla girişmek lazım
Ki, odur kullarına fatih-i bâb-ı esbâb
Razıyım rahmetine, atıfet ü şefkatine
Çünkü ihsan-ı ilahîsine yok hadd ü hesâb
Ben O’nun mağfiret ü rahmetini çok umarım
Günahım affeder, elbette odur et-Tevvâb
***
Gaflet uykusuyla ömrünü ey yele veren
Bu hevâya tapma ta ne zamana kadar? Söyle
Açmışsın herkes için cevr ü cefâ-yı ebvâbı
Kapadın herkese ebvâb-ı vefayı böyle
Hak seninle hani akdetmiş idi bir misak
Yakışır mı veresin ahd-i ilahîyi yele
Her zaman renc ü cefada ne edersin şikâyet
Fakirlik getirir mâsiyet elbette ele
Çekme beyhude yere hasreti dil, fâide yok
Bin bir zahmetle girsen de mezar-ı eleme.
2- “Kur’an Okunurken Susun” Ayetinin Tefsiri
Allah-u Teâlâ buyurur ki: “Kur’an okunduğu zaman
susun ve ona kulak kesilin.”[334] Yani, ey Sahabe! Hz.
Muhammed Mustafa Kur’an okurken, vahyi söylerken,
işitmeye, dinlemeye koyulun, hiç soru sormayın da
“Merhamet edilenlerden olun.”[335] Bu sayede bütün suret
ve şekilleri anlayabilesiniz. Susun da size acısınlar, sizi bütün
işkillerden, kuşkulardan arıtsınlar. Çünkü kul, dedikoduyla
değil, ancak Cenab-ı Hakk’ın rahmetiyle şüpheden, kuşkudan
kurtulur. Bak da gör ki kelamcılar cevap ve soruda kitaplar
tasnif etmişler, incelikte sözü, öyle bir hadde vardırmışlardır
ki binlerce aklı erenden biri bile gözün inceliği yüzünden
yazdıkları, bahsettikleri meseleye yol bulamaz. Öyle olduğu
hâlde kendileri hâlâ şüphe ve kuşku karanlığından
çıkamamışlardır. Bunu gör de bil ki kulu işkilden, kuşkudan,
ancak Cenab-ı Hakk’ın rahmeti çıkarır. “Gaybın anahtarları
O’nun katındadır; onları O’ndan başka kimse
bilemez.”[336]
Nice kişiler vardır ki dedikoduyla uğraşmadılar; can
kulaklarını, insan-ı kâmillerin sözlerine diktiler, onların
sözlerini dinlediler de bütün şüphelerden, işkillerden
kurtuldular. Ancak şüpheden, işkilden kurtulmak istemeyenler
buna erişemediler. Çünkü onlar, dedikoduyla oyalanmayı huy
edinmişlerdir. Onların zevki soru-cevap satrancını
oynamaktır. Hani kendini kaşıyan uyuz gibi… Uyuz,
uyuzluktan kurtulmak için kaşınmaz. Maksadı kaşınmaktaki
tadı tatmaktır, sıhhatli olmak değil. Hekim, “bu kaşınmaktan
sağlık bulamazsın; ben bir ilaç süreyim, sürdüğüm yeri
kaşıma, koyduğum ilacı yerinden oynatma. Orası gene kaşınır
ama ilacı yerinden oynatmazsan o kaşıntı öylesine gider ki bir
daha hiç kaşınmazsın” der.
Şimdi kâmil arifin sözü, soru-cevap kaşıntılarının ilacıdır.
Dedi-koduysa adamı ta doğuya ve batıya götürür. Çünkü
“söz” özün özüdür; derinin derisi değil. Özün özünden sağlık
ve esenlik meydana gelir; bütün soru-cevap, şüphe, işkil,
inkâr ve karanlık kalkar, gider. Bütün illetler, hastalıklar,
insanın gönlünden, özünden yok olur; İnsanın dinîne, imanına
sağlık ve esenlik gelir; adam bu “söz” ile sağlığa ve huzura
ulaşır. “Biz Kur’an’dan, inananlara şifa ve rahmet olan
ayetleri indirmedeyiz.”[337] Dolayısıyla “peygamberimiz
vahyi bildirirken, Kur’an okurken susun” buyurdu. O tertemiz
Sahabe, Hz. Peygamber, Kur’an okurken birbirlerine masal
söylemiyorlardı, hikâye anlatmıyorlardı ama soru
soruyorlardı. Şu hâlde “susun” buyruğunun anlamı, “o söz
söylerken soru sormayın” demektir. Ondan sonra Sahabe (r.a.)
demiştir ki: “Biz, Resulullah söz söylerken, başlarımıza kuş
konmuş gibi bir hâle gelirdik.”
Hani güzel bir kuş uçar gelir de birisinin başına konar ya. O
kuş uçuverir diye o adam ne elini oynatabilir, ne başını, ne de
söz söyleyebilir. Hele o kuş, inayet-i ilahî Kaf Dağı’ndan
uçup gelmiş bir maksat zümrüd-i ankası olursa... Artık onun,
o devlet kuşunun gölgesinden faydalanması, müşküllerinin
sözsüz halledilmesi için o adam kılını bile kıpırdatmaz. O, bir
av değildir ki tutasın da oyana koşasın. Böyle sanırsan, hayale
kapılmış olursun. Şimdi sana, “o bir hayaldir” deseler, delil
getirseler de söyleyenin, delil getirenin sözünü kabul
etmezsin. “Hayale kapılan sensin” dersin. Çünkü bu sözü
kabul edecek istidat yoktur sende.
Nitekim önce çocuktun, çocuklar oyun oynayacaklar da sen
oyundan kalacaksın diye çocuklara koşar, oyuna dalardın.
“Bu bir hayaldir, aslı yoktur, ondan bir şey eline geçmez; ne
karnın doyar, ne giyecek bir şey elde edersin” derlerdi de hiç
mi hiç dinlemezdin. Hatta söyleyene de düşman kesilir, ondan
kaçardın. Büyüyünce, aklın başına gelince aklın ve fikrinle
yavaş yavaş bilip anladın ki o oyunun aslı yokmuş; bir
hayalden ibaretmiş. “Koştuğumuz şeyin gerçekten de aslı
yokmuş; öğüt verenler doğru söylüyorlarmış” dedin. Böylece
bil ki içinde azıcık bir nur olmayana, dışardan verilen öğüt
fayda vermez. Ama içinde nur bulunan kişinin kulağına
ariflerin sözleri girer, içindeki nurla bağdaşır. Hani, gözünde
irfan nuru bulunmayana güneşin ışığı fayda vermez. Ama
gözünde nur kişiye fayda verir. Güneşin ışığı onun gözündeki
irfan nuruyla birleşir. Çünkü güneşin ışığı da aynı cinstendir:
Işık/nur, ışığın bulunduğu yere gider.
3- “Ey Nefislerine Karşı Haddi Aşmış Olan
Kullarım! Allah’ın Rahmetinden Ümit
Kesmeyiniz” Ayetinin Tefsiri
Ey Kur’an okuyanların padişahı! Yüceler yücesi Rabb’inin
sözlerinden, ana yolda yürüyenlere yol göstermek için oku.
“De ki: Ey nefisleri aleyhine haddi aşan kullarım! Allah’ın
rahmetinden umut kesmeyin.”[338] Yüce padişah, ihsanı bol,
âlemlerin sahibi, gizli şeyleri bilen, her şeyi yaratan, dikene
de güle de rızık veren, hiçbir emir almayan, bilakis kendisi
emir sahibi olan, gerçek saltanat sahibi; kalpleri ölmüş
olanları diriltmek, gönülleri solmuş olanları tazeleştirmek için
böyle buyurur: “De ki: Ey kullarım! De ki: Ey Muhammed!”
Çünkü söz helaldir sana. Çünkü sözün Kibriya sahibi Allah-u
Teâlâ’dandır senin.
Hikmet erbabı olanlara yücelik sofrasında lokma da söz de
sihir de her üçü de helaldir.
De ki: Ey sözü hâlden daha iyi, ey sözü kemalin de kemali
kesilmiş peygamber ve ey kullarım!” Ey, uzağa sesleniştir.
Yani, ey kapkara şeytanın vesvesesiyle ana caddeden uzağa
düşenler! Bir kervan çölde yolunu şaşırınca kimisi “yol bu
yandadır” der, kimisi “o yanda”. Şeytan da “işte, der, fırsatı
buldum; vakit bu vakit.” Yoldan adamakıllı aykırı olan uzak
bir yere gider kervan. Şeytan, kervandakilerin yakınlarının
sesine benzer, dostlarının, inandıkları kişilerin seslerini okşar
bir sesle, fasih bir surette, merhametli bir eda ile “gelin, gelin,
yol burada” diye bağırır. Aklınızı başınıza alın ey müminler
kervanındakiler! Aklınızı başınıza devşirin. Kulağınızı açın.
Sakın aldanmayın ki o seste ne fitneler vardır, ne hileler
vardır! Kervan ehli o şaşkınlıkla, yakınlarının sesine
benzeyen lâtif bir ses duyunca, sesin geldiği yana doğru gider.
Bir hayli giderler… “Bizi çağıran buradaydı, derler, nereye
gitti ki?” Geriye dönmek isterler… Oysa bu gulyabanîdir,
kervanın yolunu vurandır o sesin sahibi.
Der ki: “Bunları bırakırsam, geriye dönerlerse yazık olur.”
Gene uzaktan, o yol yitirenlere, önceki sesten daha tatlı bir
sesle “gelin!” diye seslenir. Kervan ehlinden bazıları, “bizim
gamımıza düşmüşse ne diye yerinde durmadı, neden
aşinalıkta bulunmadı?” diye şüpheye düşerler. Bir o yana
bakarlar, “gidelim” derler, bir de geriye bakarlar, geldikleri
yere yönelirler. “Belki birisi belirir, belki bir kimse görünür”
derler.
Kimisi de ilahî yardımdan mahrumdur. Bu çeşit kişiler o
sapıklık, o inat ve fesat çölünde, o şeytanın ardına düşüp
böylece yürüyüp giderler. O kadar giderler ki ne dönmeye
güçleri kalır, ne geri gelmeye. Açlıktan, susuzluktan, o
sapıklık çölünde ölürler. Kurtların yemi, yiyeceği olurlar.
İnayet-i ezeliyeye mazhar olanlarsa sapıklık çölünün
ortasında “Rabb’imiz! Biz nefsimize zulmettik”[339] diye
yalvarmaya başlarlar. “Zulmettik, yoldan pek uzak düştük;
kurtulursak şaşılır bu işe” derler. Yüce Mevla onlara bir
melek, hatta masum, şeriat sahibi, seçilmiş, arınmış bir
peygamber gönderir. O peygamber, Yüce Yaratanın dilinden,
doğru ana yolun kenarından seslenir onlara. Der ki:
“Nefislerini aleyhine aşırı giden kullarım!”[340] Ey Hakk’ın
haddi aşan kulları! Ey yoldan pek uzak düşenler!
Sen sanma ki hadden aşırı hareket israf etmek ya da birkaç
kuruşu boş yere harcamandır. Yahut birkaç eşek yükü buğdayı
hesabını bilmeden sarf etmendir. Yahut mirasa konduğun
birçok malı yemeye içmeye harcayıp savurmandır. Asıl büyük
israf, aziz ömrünü harcamandır. Çünkü bir anlık ömür, yüz
binlerce paraya alınamaz. Mücevherler vakitle alınabilir ama
vakitler mücevherle alınamaz. Yani, ömür mühlet verirse
vakitle yakutlar elde edilebilir. Ama yüz binlerce yakutla, yüz
binlerce mücevherle ömrün bir vakti bile satın alınamaz.
Canı altınla satın almadın, o yüzden kadrini
bilmedin
Bedava malın kadrini Hintli nereden bilebilsin?
“Ey nefislerine uyup hadden aşırı hareket edenler!”[341]
Sandınız ki başkalarına zulmettiniz, fakat bu zulmü kendinize
ettiniz. Düşmanlarınızın dükkânını yakıyorsunuz diye
seviniyordunuz; oysaki, kendi dükkânınızı ateşe verdiniz,
kendi sermayenizi yaktınız. Kötülük etme, kötülüğe uğrarsın.
Kuyu kazma kendin düşersin.
Kebap edip yiyen zalim, gönlünü yoksulun
Dikkat etsen görürsün ki yediğin kendi budun.
4- “Putları İnkâr Edip de Allah’a İman Eden
Kimse Muhakkak ki Sapasağlam Bir Kulpa
Yapışmıştır” Ayetinin Tefsiri
Bir gareze, bir menfaate dayanan sevgi geçicidir, iğretidir.
Çürümüş, çözülmeye yüz tutmuş ipe benzer; ona yapışırsan
kopuverir. Ama garezsiz, gerçek sevgi Allah ipidir; asla
kopmaz. “Kim putları inkâr edip Allah’a inanırsa şüphe
yok ki o sağlam bir kulpa yapışmıştır.”[342] Bilgili, bilgisiz,
akıllı, akılsız, itaatkâr, isyankâr inanan, inanmayan herkes
acziyet anında, bunalıp kaldığı vakit elini Allah’ın ipine atar.
Şeytana ait sebepleri bırakır. Ama ilk safta olan o kişidir ki
işlere iyi dikkat eder; işin önündeyken sonunu görür. Yoksa
hangi Firavun vardır ki boğulurken: “İsrailoğullarının
inandığı ilahtan başka ilah olmadığına ben de iman ettim,
ben de Müslümanlardanım”[343] demesin?
Padişahın biri, bir gün “bir saray yapın” diye emreder.
Bahar geçer, yapmazlar; yaz geçer, yapmazlar; güz geçer,
yapmazlar. Derken kış gelir çatar. Dünyayı buz kaplar. Her
taraf donar. Kalkarlar, kerpiç dökmeye koyulurlar! “Fakat
şimdi mi? Bundan önce isyan etmiştin.”[344]
Nerede görmüşsen ki bir horoz vakitsiz ötmüştür
Keserler onun başını, zira vacip olmuştur.
Hz. Peygamber buyurur ki: “Can gırtlağa gelmeden edilen
tövbeyi Allah-u Teâlâ kabul eder.”[345] Ama mesele şurada:
Can gırtlağa gelince tövbe edilebilir mi yoksa edilemez mi?
Şu kadar ki zahiren muhalif olup da bâtınen muvafık olan,
yani dışarıdan uzak gibi görünüp de içeriden yakın olan bir
kimse her ne kadar sıhhat anında tövbeye istidat
gösterememiş olsa da onun o durumu can gırtlağa gelince
gider, tövbe eder. Fakat ne zahiren/görünüşte, ne de
bâtınen/içyüzden tövbeye layık olmayan kişiye gelince: Onun
aslı, kökü, ters bitmiştir. Onu bir solukta, bir yelle
doğrultmaya imkân yoktur.
Belki kardan bir testi yapmaya muktedir olabilirsin
Lâkin suyla doldurmasına imkân yoktur onu hiç
kimsenin
İmanın merkezi kalp olduğundan, iman dediğin de kalbin
tasdikinden ibarettir. “’Onlar Allah’ın kalplerine imanı
yazdığı kimselerdir’ nasip ve mukadder etmiştir”[346]
denmiştir. Ama kalp ile dil arasında bir bağlantı da vardır.
Kalpte iman mayası olursa dil Cenab-ı Hakk’ı noksan
sıfatlardan tenzih etmeye, O’nun birliğini söylemeye başlar. O
maya kuvvetlenir. Hani, otta azıcık bir ateş olur da üflemekle
kuvvetlenir, alev yükselir, nefesten yardım bulur, hatta o nefes
o ateşin ta kendisi kesilir ya, işte onun gibi. Gönlünde hidayet
nurundan bir şule bulunursa o kelime-i tayyibeyi, kelime-i
tevhidi söylersen, o nur artar; “İmanlarına iman katsınlar
diye.”[347] Ama otta ateş yoksa oradaki külden ve gübürden
ibaretse ne kadar üflesen külden ve gübürden başka bir şey
tozmaz. “Yazıklar olsun o kimselerin hâline ki namazlarını
unutarak/gaflet ile kılarlar. Onlar ancak riya/gösteriş
yaparlar.”[348] Yani “biz üflüyoruz” diye gösteriler
kendilerini. Onları gören de üfler; bilmezler ki otta ne var?
Onu üfleyen ateş yakıyor sanır, bilmez ki gönül tandırında
külden ve gübürden başka bir şey yok. “Bu, onların
ağızlarıyla söyledikleri/geveledikleri sözdür.”[349] Pek az da
olur ki adamın dilinde Allah-u Teâlâ’yı tenzih, takdis ve
tevhit etmek olur da gönlünde bir maya bulunmaz. Bu da olur,
olur ama pek azdır bu; çünkü işin aslı gönülden doğar, dilden
değil.
Her akıllı bilginin kişinin nazarında
Dönen şeyi bir döndüren vardır elbet.
Evet, gönlünde bir maya bulunmayan, fakat dilinde olan
azdır. Bu az olan şey de her itaatkârın, itaatinde pişecek şeyin,
korku ateşi olmadıkça pişmediğini anlatmak içindir. Bu
yüzden büyükler demişlerdir ki: Korku erkektir, umut ise dişi;
onlardan ölümsüz ve temiz şeyler doğar. “Doğar” sözü
anlatmak içindir. Korku karanlıktır, umut aydınlık. Dış yüzde
böyledir, ama hakikatte aksidir. Çünkü umutta, kulun
tasarrufu yerindedir. Korkuda ise tasarrufu kalmaz. Ne çeşit
fesat ve gevşeklik meydana gelirse kulun tasarrufundan
meydana gelir. Ne tarzda olursa olsun, bir düzen, bir iyilik, bir
hoşluk meydana çıkarsa Cenab-ı Hak’tandır. Bu söze ait soru,
bütün soruların cevabıdır. Çünkü söz, tüm/küll aynasının
cilasıdır. Küll aynasına bakarsan, bütün yüzünü görürsün.
Hem burnunu, hem gözünü, hem alnını, hem kulağını, hem
küpeni görürsün. Şimdi nasıl olur da cüzlerle, parçalarla
uğraşırsın, küll aynasından gaflet edersin? Küllü bıraktığın
zaman onun uğursuzluğu yüzünden o cüz ve parça da
anlaşılmaz.
5- “İnsanlar Sadece ‘İnandık’ Demekle Bırakılıp
Sınanmayacaklarını mı Zannettiler?” Ayetinin
Tefsiri
“Elif, Lam, Mim. İnsanlar sanırlar mı ki ‘inandık’ desinler
de öylece bırakılsınlar, sınanmasınlar!”[350] Yüz binlerce yılan
var ki hepsi de “balığım” diyor; görünüşte balık, gerçekte ise
yılan.
Temiz ruhlu olan öyle yiyip öyle yaşar elbet
Toprak yiyen alçak ise yılan olup gider elbet.
Hava ve toprak balığın gıdası değildir. Uzaktan gördüğün
hayvanın köpek yahut ceylan olduğunu bilemezsin. Fakat
kemiğe doğru giderse ceylan değildir. Şeriatte bir mesele var:
Kurt ceylanla çiftleşse de bir yavruları olsa bu yavruya ceylan
mı diyelim, kurt mu diyelim? Bu meselede âlimlerin farklı
farklı sözleri vardır ki bu sözler medresede tartışılabilir.
Ancak doğru hüküm şudur: Onun önüne bir demet ot atarız,
bir avuç da kemik. Başını çevirir de ota varırsa ceylandır.
Ama kemiğe yönelirse kurt sayılır. Böyle olunca, hangi suya
başını soksa dişini değdirse o su pis olur. Çünkü kurt köpek
cinsindedir. Ancak dağda ovada yaşar.
Şimdi yılanın gıdası ise hava ve topraktır. Nefs-i emmarenin
gıdası da hava ve topraktır. Hangi hava ve hangi topraktır o?
Dünyanın yağlı ballı lokmasıdır. Çünkü bunlar da topraktan
meydana gelmiştir. Ancak Cenab-ı Hak ona bir renk vermiştir.
İstersen sonuna bak; sonunda onlar da toprak olur gider.
Renkleri olmasa o gıdanın et, ekmek veya topraktan hangisi
olduğunu ayırt edemezsin.
Şimdi ekmeğin ve etin şu kara renkli bir yığın topraktan
ibaret olduğunu değil mi ki bildin, yılan değilsen bunlardan
başka bir yem, bir yiyecek ara. Bir de yılanın gıdası havadır
dedik ya, hangi havadır? Beylik, zenginlik mevkiine erişme
havası. İnsan şu ekmeği yedi de doydu mu, başında zenginlik
yeli eser. “Bizim aslımız şudur, budur; biz şu denli saygı
değerdik” demeye başlar. Mevki makam dilemeye düşer.
Derken o yılan nefis bu topraktan, bu yelden fazlasıyla ele
geçirince artık bir Firavun gibi ejderha olur gider.
Sizin muhalifiniz karıncalardı yılan olmuşlar
Unutma hiçbirini intikam al onlardan
Aman, zaman yaramaz, fırsatı kaçırmamalı
Zaman bulunca ne ejder çıkar yılanlardan
Şimdi, inananlar tam yılan olmadıkları gibi tam balık da
değildirler; Yılanbalığıdır onlar. Sağa düşen yarı bedenleri
balıktır, sola düşen yarı bedenleri yılan. Bir an gelir, sağ
yanları onları denizi arayıp istemeye çeker, bir an gelir, sol
yanları onları dünyânın yeline, toprağına çeker.
Bizde başka bir talep, onlarda başka bir istek
Bakalım baht u tali kimleri dost edinecek?
* * *
Âdemoğlu denilen öyle acaib bir ma’cûn
Dilersen muhterem yap, dilersen dûn.
Şimdi şu yarısı çalışmaya girişti mi girişir; bunu yapan,
yaptıran akıldır. Allah-u Teâlâ aklı yaratınca ona “gel” dedi,
geldi; “dön git” dedi, dönüp gitti. Bu akla “yüzünü bana
çevir” dedi, çevirdi. “Ey akıl!” dedi, “bana yüzünü dön.”
Akıl: “Buyruğuna uyarım” dedi, yüzünü döndü. Buyruğa
uyup yüzünü döndürmek, O’na yüz tutmaktır, O’na
dönmektir. Görmez misin? Meleklere, “bana secde edeceğiniz
yerde Âdem’e secde edin” buyurdu. Bu, görünüşte Cenab-ı
Hakk’a ibadetten kaçınmak, O’na ardını dönmektir, O’ndan
başkasına yüz döndürmektir, ama değil mi ki emr-i ilahîdir, o
hâlde O’na yüz tutmaktır; hatta bundan da büyük bir iştir bu.
Neden bundan da büyük bir iştir? Şundan dolayı ki: Onlar
yıllarca Cenab-ı Hakk’a secde etmişlerdi. Yabancı, O’ndan
başka bir varlık var mı? Anlayamamışlardı. İblis ile aynı
kâseden yiyorlardı. Onunla aynı hırkaya bürünmüşlerdi. Şu
bir an Cenab-ı Hak’tan yüz çevirip Âdem’e yüz tutmaları
dolayısıyla temyiz hırkasına nail oldular, “yabancı”dan
ayrıldılar.
İblis, görünüşte Cenab-ı Hakk’a arka çevirmedi. Başkasına
secde etmek hususunda Cenab-ı Hak’tan utandı! Ama O’nun
buyruğuna arka çevirdiğinden, O’nun emrini ardına attığından
baktı, gördü ki kendi yüzü arka kesilmiş; meleklerin
arkalarıysa yüz olmuş gitmiş.
Şimdi ey mümin kul! Senin yarın yılandır, yarın balık.
Yüzünü bir an balığa tut ki onun yüzü bizedir. Bir an da iş güç
için yüzünü döndür. İlki nedir? “Ancak San’a kulluk
ederiz”[351] hükmüne uymaktır. Senin buyruğunla Sen’in
kulluğuna uymuşuz, onunla meşgulüz demektir. “Ve ancak
Sen’den yardım dileriz.”[352] Yani gene Sen’in buyruğunla
kulluğuna arkamızı çevirdik, kulluğa yüz tuttuk; nefs-i
emmareyi adam etmeye uğraşmadayız. Çünkü onun arkası
Sen’in kapınadır. Çünkü sen, Müslümanlık kuvvetlensin diye
kâfirlerden haraç alındığı, haraç verenlere dokunulmadığı gibi
bunu da bizden haraç almak için sebep olarak yaratmışsın.
Şu söylediğim yılan ve balık iki sıfattır. Bu iki sıfatın biri,
onun ayağının bağıdır, öbürü ise ayağın ta kendisi. Ayağı olan
sıfat, kendi cinsine karşı çektiği ve beslediği özlemdir.
Ayağına bağ kesilen sıfat, onun toprakla olan hısımlığı ve
yakınlığıdır. Çünkü Cenab-ı Hak, önce bir inci yarattı. Ona
baktı; inci utancından su oldu. O su denizi meydana getirdi.
Deniz içten içe coştu kabardı, köpüklendi. Köpüğü toprak
oldu, yer oldu. Bu yüzden toprak da sudan doğmuştur. İşte bu
yakınlık onun ayağının bağıdır.
Ey katre! Uyan. Bu bağa, bu yakınlığa aldanma ki birçok
katreler bu bağa aldandılar da denizi aramaktan vazgeçtiler.
Ne mutlu o kişiye ki demir yahut tahta bir bağ ile bağlanmış
olduğu hâlde onu kırmaya, atmaya uğraşır. Altın bağ ile
bağlanmış olan atını sever. Mücevherden yapılmış bir bağ ile
bağlanan mücevhere yapışır, onu sever. Şimdi, sel gibi akıp
derya-yı vahdete giden katre, mümin kişinin ruhudur; sel gibi
akıp gider. “Gerçekten de ben Rabbime gidiyorum”[353]
hükmünce vahdet denizine kavuşur.
“Ona tevekkül ederim. O bana yeter. Allah daha iyi bilir.”
[320]. Zümer Suresi, 39:22.
[321]. Suyûtî, 1377:I/193.
[322]. Deylemî, 1406:I/398.
[323]. Bk. İbn-i Hanbel, 1992:I/413, I/447; Buhârî, 1992:
Menâkıbü’l-esrâr, 36; Müslim, 1992: Münâfikûn, 44.
[324]. Kamer Suresi, 54:1.
[325]. Yunus Suresi, 10:5.
[326]. Tevbe Suresi, 9:125.
[327]. Tevbe Suresi, 9:124.
[328]. Bk. İbn-i Hanbel, 1992:II/359.
[329]. Fil Suresi, 105:1.
[330]. Vâkıa Suresi, 56:79.
[331]. Nûh Suresi, 71:25.
[332]. En’âm Suresi, 6:45.
[333]. En’âm Suresi, 6:103.
[334]. A’râf Suresi, 7:204.
[335]. A’râf Suresi, 7:204.
[336]. En’âm Suresi, 6:59.
[337]. İsrâ Suresi, 17:82.
[338]. Zümer Suresi, 39:53.
[339]. A’râf Suresi, 7:23.
[340]. Zümer Suresi, 39:53.
[341]. Zümer Suresi, 39:53.
[342]. Bakara Suresi, 2:256.
[343]. Yunus Suresi, 10:90.
[344]. Yunus Suresi, 10:91.
[345]. İbn-i Mâce, 1992: Zühd, 30.
[346]. Mücâdele Suresi, 58:22.
[347]. Fetih Suresi, 48:4.
[348]. Mâûn Suresi, 107:4-6.
[349]. Tevbe Suresi, 9:30.
[350]. Ankebût Suresi, 29:1-2.
[351]. Fâtiha Suresi, 1:4.
[352]. Fâtiha Suresi, 1:4.
[353]. Sâffât Suresi, 37:99.
BİBLİYOGRAFYA
ACLÛNÎ, İsmâîl b. Muhammed, Keşfü’l-Hafâ, Beyrut
1997.
AHMED b. Hanbel, el-Müsned, İstanbul 1992.
Arpaguş, Sâfi, “Mevlana Celâleddîn Rûmî’nin Eserleri
Üzerine Yapılan İngilizce Çalışmalar” Tasavvuf İlmî ve
Akademik Araştırma Dergisi, Mevlana Özel Sayısı, Ankara
2005, sayı 14.
--------------- Mevlana’nın Dini Anlatım Metodu, Marmara
Üniversitesi Sosyal Bilimler Enstitüsü, İstanbul 2001,
(basılmamış doktora tezi).
AYDIN, Mehmet Zeki, Din Öğretiminde Yöntemler, Ankara
2004.
BUHÂRÎ, Ebu Adbullah İsmail, el-Câmiu’s-sahîh, İstanbul
1992.
Can, Şefik, Mevlana Hayatı Eserleri Fikirleri, İstanbul
1997.
CEBECİOĞLU, Ethem, Tasavvuf Terimleri ve Deyimleri
Sözlüğü, Ankara 1997.
Chittick, William, The Sufi Path of Love: The Spiritual
Teachings of Rûmî, Albany 1983.
CÜCELOĞLU, Doğan, İnsan ve Davranışları, İstanbul
1997, 7. baskı.
ÇİÇEK, Hasan, “Kadîm Üç Felsefe Problemi Bağlamında
Mevlana’nın Mesnevî’sinde Metaforik Anlatım”, Ankara
Üniversitesi İlahiyat Fakültesi Dergisi, c. XLIV, sayı 1,
Ankara 2003.
DÂRİMÎ, Abdullah b. Abdurrahman, es-Sünen, İstanbul
1992.
DEMİRCİ, Mehmet, Mevlana’dan Düşünceler, İzmir 1997.
DEYLEMÎ, Şîreveyh b. Şehredâr, el-Firdevs bi-Me’sûri’lhitâb,
Beyrut 1406.
EBU DÂVÛD, Süleyman b. Eş’as, es-Sünen, İstanbul 1992.
EFLÂKÎ, Ahmed, Ariflerin Menkıbeleri, terc. Tahsin Yazıcı,
İstanbul 1989, c. I.
Firûzanfer, Bedîuzzemân, Mevlana Celâleddin, terc. F.
Nafiz Uzluk, Konya 2005.
Gölpınarlı, Abdülbaki, Fîhi Mâ-fîh, Mektuplar ve Mecâlis-i
Seb’a’dan Seçmeler, Ankara 1989, üçüncü baskı.
Gürer, Dilaver, Fusûsu’l-Hikem ve Mesnevî’de
Peygamberlerin Öyküleri, İstanbul 1999.
HEYSEMÎ, Nûreddîn b. Alî, Mecmeu’z-zevâid, Beyrut
1967.
HULUSİ, Mehmet, Mecâlis-i Sab’a Yedi Öğüt, haz. M.
Doğan Bayın, İstanbul 2001.
IRAKÎ, Zeyneddîn Abdurrahîm b. Hüseyin, el-Muğnî an
hamli’l-esfâr, Mısır 1358.
İbn-İ Adî, el-Kâmil fî duafi’i’r-ricâl, Beyrut 1988.
İBN-İ MÂCE, Ebu Ebdullâh Abdurrahmân, es-Sünen,
İstanbul 1992.
İBNÜ’L-CEVZÎ, Sıfatü’s-safve, Beyrut ts.
Karaismailoğlu, Adnan ve diğerleri, Mevlana
Bibliyografyası, Konya 2006.
KEKLİK, Nihat, “Mevlana’da Metafor Yoluyla Felsefe”,
Felsefe Arkivi, sayı 26, İstanbul 1987.
KOÇ, Turan, Din Dili, Kayseri ts.
Lewis, Franklin D., Past and Present, East and West: The
Life, Teachings and Poetry of Jalal al-Din Rûmî, England
2000.
MÂLİK b. Enes, el-Muvatta, İstanbul 992.
Mevlana Celâleddîn-i Rûmî, Mecâlis-i Seb’a, neşr. Cevâd
Selmâsî-Zâde, Tahran 1384; Macâlis-i Sab’a (Yedi Meclis),
terc. Abdülbâkî Gölpınarlı, Konya 1965; Mecâlis-i Sab’a Yedi
Öğüt, terc. Mehmet Hulûsî, haz. M. Doğan Bayın, İstanbul
2001.
--------------- Mesnevî, terc. Veled Çelebi İzbudak, İstanbul
1990 a; terc. Süleyman Nahîfî, haz. Âmil Çelebioğlu, İstanbul
1967.
--------------- Fîhi Mâ Fih, terc. Meliha Ülker Anbarcıoğlu,
İstanbul 1990b.
MÜNÂVÎ, Abdurraûf, Feyzu’l-kadîr, Beyrut 1972.
MÜSLİM b. Haccâc, el-Câmiu’s-sahîh, İstanbul 1992.
ÖNGÖREN, Reşat, “Mevlana Celâleddîn-i Rûmî” DİA,
İstanbul 2004, c. XXIX.
RİTTER, Hellmut, “Celâleddîn Rûmî” İA, İstanbul 1993, c.
III. SCHIMMEL, Annemarie, Ben Rüzgârım Sen Ateş, terc.
Senail Özkan, İstanbul 1999.
SİPEHSÂLAR, Ferîdûn b. Ahmed, er-Risâle “Mevlana ve
Etrafındakiler”, İstanbul 1977.
SuyÛtÎ, Abdurrahmân, Menâhilü’s-safâ, Beyrut 1408.
--------------- ed-Dürrü’l-mensûr, Tahran 1377.
Şafak, Yakup, Mevlana Celâleddîn-i Rûmî Bütün Eserleri
Seçmeler, Konya 2004.
--------------- “Mevlana Celâleddîn-i Rûmî’nin Eserleri”
Mevlana Celâleddîn-i Rûmî -İnsanlığın Aynası-, editör:
Ahmet Efe, Konya 2004.
ŞENGÜL, İdris, Kur’an Kıssaları Üzerine, İzmir 1994.
Şimşekler, Nuri, “Mevlana’nın Eserleri ve Eserlerinden
Seçmeler” Konya’dan Dünyaya Mevlana ve Mevlevîlik,
editör: Nuri Şimşekler, Konya 2002.
TABERÂNÎ, Süleymân b. Ahmed, el-Mu’cemü’l-kebîr, tah.
Hamdî Abdül-mecîd es-Selefî, Beyrut 1404.
--------------- el-Mu’cemü’l-evsat, tah. Mahmûd et-Tahhân,
Riyad 1405.
TABERÎ, Ebu Ca’fer Muhammed b. Cerîr, Târîhu’r-rusül
ve’l-mülûk, tah. Muhammed İbrahim, Mısır 1968.
TEBRÎZÎ veliyyüddîn Muhammed, Mişkâtü’l-masâbih, tah.
Muhammed Nasıruddîn el-Elbânî, Mektebetü’l-İslamiyye,
1380.
TİRMİZÎ, Muhammed, Sünen, İstanbul 1992.
ULUDAĞ, Süleyman, Tasavvuf Terimleri Sözlüğü, İstanbul
1991.
UYSAL, Muhittin, Tasavvuf Kültüründe Hadis, Konya
2001.
Yavuz, Celal, Mecâlis-i Seb’a’da Eğitim, Marmara Ü.
Sosyal Bilimler Enstitüsü, İstanbul 1993, basılmamış yüksek
lisans tezi.
--------------- Mevlana Mecâlis-i Seb’a Hadisleri, D.E.Ü.
İlâhiyat Fakültesi, İzmir 1983, basılmamış lisans tezi.
YILDIRIM, Suat, “Kur’an-ı Kerim’de Kıssalar”, Erzurum
İslamî İlimler Fakültesi Dergisi, sayı 3, Erzurum 1979.
YILMAZ, H. Kâmil, Tasavvuf Mes’eleleri, İstanbul 1997.
MEKTÛBAT’TAN SEÇMELER
Hazırlayan: Erol Ertürk
MEVLANA’NIN MEKTUPLARI
Mektûbat; Mevlana’nın ulemaya, devlet erkânına, devrin
ileri gelenlerine, yakınlarına, dost ve akrabalarına nasihat için
kendisinden sorulan ve halli istenilen dini ve ilmi konularda
açıklayıcı bilgiler vermek maksadıyla yazdığı ve bugüne
kadar tespit edilebildiği kadarıyla 147 mektuptan
oluşmaktadır. Mektupların dördü Arapça diğerleri ise Farsça
yazılmıştır.
Bu mektuplar diğer mensur eserleri gibi çevresindekiler ve
müritleri tarafından Mevlana’nın ölümünden sonra toplanarak
kitap hâline getirilmiş ve esere “Mektûbat” adı verilmiştir.
Mevlana’nın Mektûbat’ı, tarihe düşülmüş birinci elden bir
kayıt olmanın yanı sıra, edebî bir tür olarak varlığının açıkça
hissedildiği dönemin tabii bir yansıması olarak da
değerlendirilebilir. Sosyolojik anlamda, Mevlana’nın yaşadığı
dönemin anlaşılmasına yardımcı olacak önemli bir vesika
niteliğindedir.
Muhtelif vesilelerle kaleme alınmış olan bu mektupların
çoğunda bir kimse tavsiyelerde bulunulmakta veya birisinin
derdine çare aranmaktadır.
Bazı araştırmacılara göre Mevlana bu mektuplarında, edebî
mektup yazma kaidelerine pek uymadığı, konuştuğu gibi
yazmayı yeğlediği söylenmektedir. Hitaplarında makam ve
mevki adları müstesna, mektup yazdığı kişinin aklına,
inancına ve yaptığı iyi işlere göre kendisine hangi hitap tarzı
yakışıyorsa onu kullandığı belirtilmektedir.
Mektûbat’ın üslûbu ve önemi hakkında Mevlana
araştırmalarıyla tanınan Bedîuzzaman Fürûzanfer şu tespiti
yapmaktadır: “Mektupların üslubu incelenirse nesr-i mürsel,
yani sade yazılmış olduğundan seci ve diğer sanat oyunları
göstermeyen yazılar arasına koymak gerektir. San’at için ağır
bir yük olan unvanlardan sarfınazar edilirse diğer kısımlar
sade, külfetsiz tarzda yazılmıştır. Bazen çok fesahatli,
heyecan verici, tesir edicidir. (...) Mektupların konuları
nispetinde yazılan fesahatli Arapça, Farsça şiirlerle Kur’an-ı
Kerim ayetleri, hadisler onlara yüz türlü güzellik
bağışlamaktadır.”
“Mevlana’nın hayatını aydınlatmak, Mesnevi’yi iyi
anlamak bakımından mektupların okunması zaruridir.
Mevlana’nın yaşayışına ait birçok özelliklerin, Eflâki
Menakıbındaki müphem konuların açıklanması, ancak
mektupların yardımı ile kabil olabilecektir.”[354]
Fazla nüshası bulunmayan ve üzerinde fazla çalışma
yapılmayan bu eserin ilk neşri, Üsküdar Mevlevihanesinin
son postnişîni Ahmet Remzi Akyürek (1872-1944) tarafından
tashih edilen Farsça metninin, 1937’de tıp tarihçisi Prof. Dr.
Feridun Nafiz Uzluk (1902-1974) tarafından “Mevlana’nın
Mektupları” adıyla yapılanıdır.[355] Bu metinde 147 mektup
vardır. 1-27. sayfalarda Uzluk’un muhtevaya yönelik bir giriş
yazısı, Türkçe kısmın baş tarafında ise (s. I-IV) Mevlana
Dergâhı son postnişinlerinden Veled Çelebi’nin Mevlana’nın
eserlerini anlatan bir takrizi; Farsça kısmın başında ise aynı
takrizin Farsçası, Ahmet Remzi Akyürek’in ön sözü ve yine
Hüseyin Dâniş’in bir takrizi (s. 6-7) yer almaktadır.
Mektûbat’ın bu neşri, eski Dârü’l-fünun hocalarından ve
Diyanet İşleri Başkanlarından Şerefeddin Yaltkaya (1879-
1947) tarafından eleştirilmiştir. Yaltkaya, 1939 yılında çıkan
Türkiyat Mecmuasının VI. cildinde (s. 323-345) bu kitabı
“Tahlil ve Tenkitler” başlığı altında yazdığı bu eleştiride
mektupların kime ve ne için yazıldığını özetleyerek
makalesinin sonuna beş sayfalık bir de doğru-yanlış cetveli
eklemiştir.[356]
Mektûbat daha önce yapılmış neşirlerini tatmin edici
bulmayan Gölpınarlı ise eserin Mevlana Müzesindeki 79
numarada kayıtlı nüshayı esas alarak eserin muhtelif
kütüphanelerdeki 6 yazma nüshasını karşılaştırmak suretiyle
metni yeniden kurmuş ve (neşredilmemiş olan) bu metinden
yaptığı tercümeyi, açıklayıcı notlarla birlikte 1963’te
yayınlamıştır. Bu neşir Mektûbat’ın tam olarak aktarılmış ilk
neşir olma özelliğini hâlâ korumaktadır.
Mektûbat, F. Nafiz Uzluk’un neşri esas alınarak İran’da
1956 ve 1984’te yayınlanmış, son olarak tenkitli metni ise
Tevfik Sübhânî tarafından 1371/1992 yılında Tahran’da
neşredilmiştir. (Tevfîk Sübhânî, Mektûbat-ı Mevlana
Celâleddin-i Rûmî, Tahran 1371, hş., s.1.)
1. Mektûbat-ı Mevlana Celâleddin-i Rûmî (ez-Ruy-i Nushai
Çap-i İstanbul), be-Kuşiş-i Yusuf-i Cemşidipur ve Gulam
Huseynî Emin, Tahran: Atayi, 1335 hş./1956; 1337 hş./1958;
Payende, 1335 hş./1956.
2. Mektûbat-ı Mevlana Celâleddin-i Rûmî, Tashih: Tevfîk-i
Sübhanî, Tahran: Merkez-i Neşr-i Dâniş-gâhi, 1371 hş./ 1992.
3. Mektûbat ve Mecâlis-i Seb’a, ba-Mukaddime-i Cevâd-i
Selmâsizâde, Tahran 1379 hş.*
* *
Önce XII. Türk Tarihi Kongresi’nde (Ankara, 1999) bildiri
olarak sunulan, ardından da Mevlana ve Mevlevîlik (Konya,
2002) adlı esere alınan ”Mevlana’nın Mektuplarının
Döneminin Tarihi Açısından Bir Değerlendirilmesi” başlıklı
makalesinde Prof. Dr. İsmet Kayaoğlu, Mevlana’nın
mektupları ile ilgili olarak şu değerlendirmeyi yapar:
“Mevlana’dan bugün bize intikal eden eserler içinde
Anadolu Selçuklu Tarihi ile ilgili olanı, Mektuplar adlı
kitaptır. Bu kitap Celâleddin Rûmî’nin çeşitli vesilelerle
gönderdiği mektuplar olup, kedisine sorulan konulara veya
gelen mektuplara cevap hâlinde kaleme alınmıştır. Bunların
orijinalleri, diğer Selçuklu dönemi diplomatik belgeleri gibi,
çok azı dışında, elimizde mevcut değildir.
Mektuplarda geçen konular çok çeşitlidir. Günlük hayatın
olağan sorunları ile devlet yöneticileri, sultan vezir ve önde
gelen kişilerle olan ilişkiler, dilekler açıkça ifade edilmiştir.
Bunlar içerisinde özel ilişkileri ve özel durumları yansıtan
ifadeler yanında, dönemin sosyal problemlerine çözüm arayan
dilek ve ifadeler göze çarpmaktadır.”[357]
Nafiz Uzluk neşri pek çok hatalarla doludur. Mektuplar’ın
adedi 144 olarak numaralandırılmış, sonra lahika başlığı ile 3
adet ilave edilmiştir. 16 sayfalık bir düzeltme ekinde 103 adet
nüsha farkı, 92 baskı yanlışı tespit edilmiştir. Uzluk, bu neşre
esas nüsha olarak Yenikapı Mevlevihanesi’nden naklen
Süleymaniye Kütüphanesi’ne 1055 numara ile kayıtlı nüshayı
almıştır. Konya’daki nüsha ile mukabele ettirmiştir. Nüshalar
arasındaki mektup numaraları aynı olmamakla birlikte, tertip
sırası da farklıdır.
Abdülbaki Gölpınarlı, İstanbul ve Konya kitaplıklarında 6
adet nüsha görmüştür. Bunlar arasında özellikle Konya
Müzesi’nde 79 numarada kayıtlı nüsha ile Süleymaniye’deki
mezkûr 1055 numaralı nüsha, üzerinde durulmuştur.
“Mektupları yazılış sırasına göre sıralamak ne yazık ki
mümkün görünmüyor. Ne Celâleddin Rûmî’ye gelen, ne de
ondan sâdır olan mektuplar saklanmış değildir. Bunların
müsveddelerini Çelebi Husâmeddin ve Sultan Veled
yazmışlar, bir kitap hâline getirmişlerdir. Hâlen yapılacak
olan iş, yazma nüshaları yeniden gözden geçirerek sağlam bir
metin elde etmek ve edisyon yapmaktır.”[358]
1964 yılında çıkan Tercüme Dergisi, 77-80 sayısını
mektuplara ayırmıştır. Bu özel sayıda muhtelif dünya
edebiyatlarından mektup örneklerinin Türkçeye çevirisi
yapılırken, Şark-İslam Mektupları bölümünde Mevlana’nın
mektuplarına da yer verilmiştir (s. 83-95). Prof. Dr. Meliha
Anbarcıoğlu, burada Mevlana’nın mektupları hakkında kısa
bir giriş yaptıktan sonra önemli gördükleri 9 mektubu
dilimize kazandırmıştır.
Yukarıda da ifade ettiğimiz gibi Mevlana’nın mektuplarının
bir bütün olarak yapılmış tek çevirisi Abdülbaki Gölpınarlı’ya
aittir. Mektuplar adı altında 1963 yılında İstanbul’da
neşredilen bu eser; Sunuş (s. I-XXIII), 150 mektup metninin
çevirisi (s. 1-219), Mevlana’nın mektup gönderdiği kimseler
ve mektuplarda adları geçenler (s. 220-264), Mektuplarda
geçen ve o devre ait olan bazı tâbirler (s. 265-266),
Mektuplarda geçen ve izahı gereken sözler (s. 266-276),
Mektuplarda geçen hadisler (s. 277-280), Büyüklerin sözleri,
atasözleri ve örf mecazları (s. 281), Mektuplarda geçen
Arapça şiirler (s. 282), Mektuplarda geçen Farsça şiirler (s.
283-287), Yazarın kimlere ait olduğunu bulamadığı Arapça
şiirler (s. 288-291), Kimlere ait olduğunu bulamadığı Farsça
şiirler (s. 292-297), İndeks (s. 298-308), Bibliyografya (s.
309-312) ve doğru-yanlış cetvelinden (s. 312) meydana
gelmektedir.
Gölpınarlı eserinin “Sunuş” kısmına mektupların
Mevlana’ya ait olup olmadığının ispatıyla başlamış,
mektuplarda geçen Arapça ve Farsça şiirlerin şairlerini
araştırmıştır. Ayrıca mektupların üslubundan kısaca söz etmiş,
diğer münşeat mecmuaları ile Mevlana’nın mektuplarını
karşılaştırarak onun inşa kurallarına bağlı kalmadığını
göstermiş, Mektuplar hakkında yapılan araştırmalardan
bahsetmiş, tercümeye esas aldığı yazma nüshaları tanıtmış ve
nihayet mektupların nasıl hazırlandığını anlatmıştır.
Anlaşılacağı gibi Abdülbaki Gölpınarlı konuyu bütün
yönleriyle ele almış ve söylenecek pek bir şey bırakmamıştır.
* * *
Mevlana’nın mektuplarının üzerinde tarih bulunmadığı gibi
bazı mektupların da kime yazıldığı da bilinmemektedir.
Yazma nüshalarda mektupların hangi esaslara göre sıraya
konduğu da belli değildir.
Dördü Arapça, diğerleri Farsça olan Mevlana’nın
mektuplarının sayısı, Feridun Nafiz Uzluk ve Yusuf Cemşid
Pur-i Gulam Hüseyir Emin baskılarında 147, Abdülbaki
Gölpınarlı çevirisinde ise 150’dir.
Dönemin genel tablosu içinde Mevlana’nın yöneticilerle
olan ilişkilerinin daha iyi anlaşılması noktasında önemli
bilgiler ihtiva eden mektuplarda çevresinde bulunanları ve
muhatap aldığı kişileri burada hatırlatmak isabetli olacaktır:
Sultan II. İzzeddin Keykavus’a birkaç adet; Pervane
Muineddin Süleyman’a 20 adet mektup yazmıştır. Mektup
yoğunluğu bakımından vezirlerden Sâhib Ata Fahreddin Ali,
Celâleddin Karatay, Taceddin Mutez, Müstevfi Cemaleddin
başta yer alırlar. Diğerleri, Emir Cacaoğlu Nureddin, Emir
Muhezzebeddin, kendi oğlu Sultan Veled, müridi Husâmeddin
Çelebi, Tabib Ekmeleddin, Beylerbeyi Alameddin Kayser,
Emîrü’s-Sevahil Bahaeddin, Nâib Emineddin Mikail, Nâib
Şemseddin, bir bayan olarak Fatıma Hatun (Kuyumcu
Selahaddin’in kızı), ulema ve şeyhlerden, tekke Şeyhi Hace-i
Cihan, Şeyh Hamideddin, Kadı İzzeddin, Kadı Taceddin ve
Kadı Sıraceddin’dir.
Gölpınarlı’nın kitabındaki metne ve sıralamasına sadık
kalarak bu mektupların kimlere yazıldığı ve muhtevalarının
ne olduğu hususunu da şöyle gösterebiliriz:
Mektuplardan dokuzu devrin padişahı II. İzzeddin
Keykavus’a, yirmi beş mektup Muined-din Pervane’ye, üç
mektup oğlu Alâeddin Çelebi’ye, bir mektup küçük oğlu
Âlim Çelebi’ye, iki mektup oğlu Sultan Veled’e, iki mektup
devrin devlet büyüklerinden beylerbeyi Alameddin Kayser’e,
bir mektup devrin devlet büyüklerinden Melik Sevahil
Bahaeddin’e, iki mektup devrin maliye veziri Emir Müstevfî
Celâleddin’e, üç mektup devlet büyüklerinden Celâleddin
Karatay’a, iki mektup müderris olduğu zannedilen
Cemâleddin adında birine, üç mektup Ekmeleddin Tabib’e, üç
mektup saltanat naibi Emineddin Mikail’e, bir mektup
Mevlana’nın yakın dostlarından biri olduğu sanılan Hacı
Emir’e, on altı mektup adliye vezirliği ve saltanat naipliği
görevlerinde bulunmuş olan Sâhib Ata Fahreddin Ali’ye, bir
mektup Kuyumcu Selahaddin’in kızı Fatıma Hatun’a, üç
mektup devrin ileri gelenlerinden Ahî Gühertaş’a, iki mektup
II. Gıyaseddin Keyhüsrev’in karısı Gürcü Hatun’a, üç mektup
müridi ve halifesi Husâmed-din Çelebi’ye, iki mektup II.
İzzeddin Keykavus tarafından vezirliğe tayin edilmiş olan
Kadı İzzeddin’e, iki mektup Kadı Kemâleddin’e, yedi mektup
baş vezirlik makamına kadar yükselmiş ola Muineddin
Pervane’nin damadı Atabek Mece-deddin’e, bir mektup II.
Gıyaseddin Keyhüsrev zamanında vezirlik ve saltanat naibliği
yapan Muineddin Pervane’nin oğlu Emir Mühezzebed-din’e,
iki mektup IV. Rükneddin Kılıçarslan zamanında Kırşehir
beyi olan Cacaoğlu Emir Nured-din’e, bir mektup Emir
Seyfeddin adında birine, beş mektup devrin büyük
âlimlerinden Kadı Siraceddin’e, iki mektup Şemseddin adında
birine, bir mektup beylerbeyi Şemseddin Yavtaş’a, iki mektup
Şucaeddin adında birine, bir mektup Kadı Tâceddin’e, dokuz
mektup devlet büyüklerinden Mu’tez Tâceddin’e, bir mektup
devrin önde gelen arif ve zenginlerinden olan Hace-i Cihan’a,
bir mektup da ismi özellikle saklanan ve Fulâneddin diye
anılan birine yazmıştır. Bunların dışındakiler ise kendisine
yöneltilmiş sorulara cevap mahiyetindedir ve kime
yazıldıkları da belli değildir.
* * *
Mevlana’nın “oğul” diye hitap ettiği padişah II. İzzeddin
Keykavus’a yazdığı mektupların ikisi ikaz mektubudur.
Bunlardan birinde (LXXX) valinin, Husâmeddin Çelebi’nin
adamlarına eziyet ettiğini ve bu eziyete son verilmesini,
diğerinde ise (XCIV) Sivas vergi memurunun Şemseddin
adında bir tüccardan fazla vergi almak istediğini, bunun
önlenmesini istemektedir. İki mektubu da padişahı mektubuna
cevap olarak Husâmeddin Çelebi’ye yazdırmıştır (VIII). Bir
mektubunda padişahı ziyaret edemediği için ondan özür
dilemekte (XCII), bir mektubunda padişahı evlenmesi
münasebetiyle tebrik etmekte (XCV), bir mektubunda da
padişahı özlediğini bildirmektedir (CII). Padişaha yazdığı iki
mektup da rica mektubu olup bunların birinde (XXXVIII)
Şemseddin ve oğlu Nureddin adlarındaki iki kişinin suçlarının
bağışlanmasını ve bunların yeniden hizmete alınmalarını,
diğerinde ise (LVIII) Husâmeddin adında birini adamlarıyla
arasının bulunmasını dilemektedir.
Mevlana’nın en çok mektup yazdığı kişi, Mevlana’nın çok
sevdiği kişilerden olduğu anlaşılan, devrin önde gelenlerinden
olan ve padişahtan sonraki ikinci adamı Muineddin
Pervane’dir. Muineddin Pervane’ye yazılan mektupların
hemen hemen hepsi bir işin yapılması veya bir kimseye
yardım edilmesi hakkındadır. Bu konudaki mektupların
birinde Fakih İhtiyareddin ve İmamed-din’in elbise
paralarının kesildiğini, onlara yeniden elbise parası
bağlanmasını (LXIII), birinde Nusred-din Vezir tekkesinin
Hamideddin adında birine verilmesini (LXVIII), birinde de
bir hanımın zaviyesine yerleşen resmî görevlilerin oradan
çıkarılmasını istemektedir (LXXXII).
Mevlana, Pervane’ye yazdığı mektubun yedisinde (LXXII,
LXXVIII, LXXXIV, LXXXV, LXXXVI, XCV, XCVT)
muhtelif kişilere yardım edilmesini, iki mektubunun birinde,
Şemseddin adında birine (CXIV), diğerinde Mecdeddin
adında birine (CX) iş verilmesini arzu etmektedir. Bu istek
mektuplarından başka Mevlana iki mektubunda (II, XVI)
Pervane’ye teşekkür etmiş, bir mektubunda da onu bir
seferden dönüşü münasebetiyle kutlamıştır (CXXXVII).
Mevlana, oğlu Âlim Çelebi’ye yazdığı mektupta (XCVIII),
ulu ve yüce kişi olarak nitelendirdiği Husâmeddin Çelebi ile
barışmasını, onunla tartışmamasını, ona saygı göstermesini,
aksi hâlde bundan müteessir olacağını söylemektedir.
Mevlana’nın diğer iki oğlu Alâeddin Çelebi (VII, XXIV,
LXVII) ve Sultan Veled’e (V, LXIV) yazdığı mektuplarda ise
onlara nasihat vermekte ve tavsiyelerde bulunmaktadır.
Şahsî işlerini gördürmek için bir tek mektubu bile
bulunmayan Mevlana, devlet büyüklerine bir fakiri, bir
düşkünü, zulüm görmüş birini tavsiye etmek, birine öğüt
vermek veya kendisine yazılan bir mektuba cevap vermek
için mektuplar yazmıştır. Maalesef kendisine gelen
mektuplardan hiçbir örnek bugüne kadar gelememiştir.
Mektuplarına “Allah müfettihu’l-ebvab: Allah kapıları
açandır” sözü ile başlayan Mevlana’nın, Arapçaya Farsçaya
hâkim olduğu, Farsça mensur eserlerde yüzde doksan
oranında Arapça kelimeler kullandığı, sanatlı nesrin revaçta
olduğu bir devirde yazmış olmasına rağmen, başlardaki
hitapların dışında arı ve duru bir Farsçayı tercih ettiği
görülmektedir.
Mevlana’nın Mesnevî ve Divan-ı Kebir başta olmak üzere
bu eserlerinde kullandığı kitabî dilden ayrılık gösterse de
Gölpınarlı’nın ifadesiyle “tam bir halk Farsçası” ile yazılmış
bu mektuplardaki üslup diğer eserlerindeki üslupla
benzerlikler gösterir. Dilin fevkalade samimi, heyecanlı ve
inandırıcı bir ifade gücüyle desteklendiği mektuplarda
kudretli bir mantık söz konusudur. Mektuplarında genel
teşrifat kurallarına tam olarak uymadığı, serbest bir tarzı
yeğlediği, hatta kendine has bir üslup geliştirdiği rahatlıkla
söylenebilir. “Yazdığı gibi söyleyen, söylediği gibi yazan
Mevlana”nın mektupları içinde hiç kuşkusuz sanatlı
söyleyişlerle bezenmiş olanları da vardır. Hace-i Cihan’a
hitaben yazdığı mektubu bunun örneği olarak gösterebiliriz
(XVI). Mektuplar her ne kadar Farsça yazılmış olsa da nadir
de olsa bazılarında Türkçe kelimelerin kullandığı da
görülmektedir.
Yazılarındaki temel kurgu, mektuplarda da vazgeçmediği
bir yapı arz eder. Bir konuyu ele alırken öncelikle ona dair
örnekler veren Mevlana, üzerinde durulan konuyla ilgili ayet,
hadis ve büyüklerin sözlerini sıralar, bir hikâye ile de konuyu
bağladığı dikkat çekmektedir.
Bazı mektuplarda dile getirilenler, Mevlana’nın diğer
eserlerinde de konu edilmiştir. Konulardaki ortaklıklar,
mektupların Mevlana’ya aitliği konusunda şüphe
bırakmamaktadır. Ayrıca bunların Eflâki’nin menakıbında
anlatılanlarla paralellik göstermesi de burada anılmalıdır.
Nitekim LVIII. mektupta Hazret-i Peygamber’in soyundan
gelen “seyyidler”den bahsederken onlara karşı duyduğu
ihtiram ve saygıyı dile getiren Mevlana’nın Mesnevî’de de bir
hikâyede aynı konuyu zikrettiği (c. 2, s. 150) görülmektedir.
Söz gelişi VI. Mektupta anlatılan olay, aynen Eflâki’nin
Menakıbında da bulunmaktadır.[359]
Bu konuyla ilgili olarak şunun da altını çizmek gerekir:
“Mektupların yazıldığı siyasi, sosyal, ekonomik ortamı
gözden uzak tutmamak gerekir. Mevlana’nın sadece Dergâh
içine kapanmış, sınırlı bir ortamda yaşayan bir sûfi değil,
çeşitli sosyal zümrelerden insanlarla münasebetleri bulunan
bir şahsiyet olduğu anlaşılıyor. Yakın çevresinin dışında,
zanaatkârlar, bilginler, ahi zümreleri, abdallar, yöneticiler
vezirler, sultanlar, kısaca hemen her sınıf ve mezhepten
insanlarla ilişkileri olmuştur. Halk arasında da onları
aydınlatan ve onlara yardım eden bir kişidir. Bu yönü ve
şahsiyetiyle, aristokrat ve yöneticilerin saygı kaynağı ve
rehberi olmuştur.”[360]
Mevlana’nın mektupları, yaşadığı devirle ilgili olmaları
hasebiyle son derece önemli vesikalardır. Yazılı pek çok
kaynakta bulunmayacak bazı bilgiler, bu mektuplar sayesinde
gün ışığına çıkmakta, bilinmeyen bazı hususları
aydınlatmaktadır.[361] Mektuplar aynı zamanda Mevlana’nın
nasıl bir ortamda yetiştiğine de ışık tutmaktadır. Onun değer
verdiği, okuduğu, yetişmesinde ve gelişmesinde önemli
yerleri olan âlim, mutasavvıf ve mütefekkirlere lüzum ettikçe
atıflarda bulunması, hatta onların sözlerine yer vermesi
(Senâi, Mütenebbî ve Atar gibi) bunun en açık delilidir.
Muhataplarının adları mektuplarda genellikle
belirtilmektedir. Onlara, meslek ve makamlarını yüceltici
sıfatlarla hitap edilmektedir. Selçuk hükümdarına “Tâc-ı-Al-i
Davud”; büyük vezire “Sâhib-i Azam”; komutanlara “Esedü’l
vegaa”; hekimlere “Cali-nusu’l-fazl” dendiği görülmektedir.
Bir mektupta “Fulaneddin” denilerek muhatabın ismi bilerek
saklanmıştır (LXX) Zira bu kişi Mevlana tarafından
kınanmaktadır.
Mektuplarda tarih kullanılmadığı gözlenmektedir ki bu
tasarrufun Mevlana’ya mı yoksa mektupları kaleme alan kâtip
yahut müstensihe mi ait olduğunun tespiti güçtür. Mevcut
yazmalara bakıldığında mektuplardan sadece ikisinde imza
bulunmaktadır. Hâl böyle olunca mektupları kronolojik bir
sıraya koymak da imkânsızdır. Yazmalardaki sıralama bu
itibarla nisbî bir nitelik taşımaktadır.
Gölpınarlı neşrinden hareketle yaptığımız bu seçmelerle
ilgili olarak şu denilebilir ki Mevlana’nın mektupları
döneminin çeşitli konularını bize göstermektedir. Tavsiyeler,
şikâyetler, istekler dönemin sosyal hayatının canlı
örnekleridir. En yüksek devlet yöneticisinden, en sade
görevliye kadar hitap ettiği kişiler ve makamlar bize dönemin
tanıkları olarak görülebilir.
Bugüne kadar bir tarih kaynağı olarak ihmal edilen
Mevlana’nın mektuplarının, Anadolu Selçuklu Tarihi için
vazgeçilmez bir yeri olduğu, bu itibarla tespit edilebilen bütün
nüshalarının edisyon-kritik ile yeniden gözden geçirilip
neşredilmesi gerektiğini söylemeliyiz.
Sultan İzzeddin Keykavus’a[362]
Rahman ve Rahim Allah adıyla ve onunla yardım dileriz.
Yaratıp olgunlaştıran yüce Allah, kullarından bir kuluna,
boyuna arka olmak, lütufta bulunmak, yardım etmek, devlet
ve kutluluk vermek dilerse ona, şükretmeye başarı verir.
Öylesine ki o kula, yüz kez acılık erişse bir kez de o kul, bir
tatlılık elde etse; o, bir tatlılığı, yüz kez, yüz çeşit sözle, yüz
yerde, yüz durakta açar, söyler de o yüz acıyı bir kez bile açıp
söylemez. Ancak din dostlarından ayrılmak acısını söyler;
çünkü din dostlarının ayrılığından feryat etmek, teşbihtir;
Kur’an: okumaktır; esenlik onlara; peygamberlerin sünnetidir.
-Esenlik ona- Eyüp, uğradığı beladaki büyüklüğü duymaya
bile hiçbir gönlün dayanamayacağı kadar zahmetler içindeydi.
Bütün bunlarla beraber on sekiz yıl içinde, dilinden Allah
şükrünü düşürmedi. Ama din dostunun, yani dinde onunla
derttaş, solukdaş olan ayalinin ayrılığına düşünce, “Bana
zarar erişti” diye feryada başladı.[363] Din dostunun kadrini,
din eri bilir. Din dostlarının kadrini, tadını öğrenmek isteyen;
bilgin, adalet ıssı, devleti dindar, Allah’tan korkan, kerem
sahibi, beylerin canı, padişahlarla sultanların yakını olan pek
aziz emir, oğlum Necmeddin’den öğrensin. Dindarlığı,
gerçekliği, temizliği, tam inancı o denli yayılmıştır ki
övülmesine hacet yok. Hak da bilir ve tanıklık eder ki o aziz
oğul, bu uzun yolculukta nasıl garipse kendi şehrinde,
yakınlarının arasında, adamlarının içinde de gariptir.
Allah da bilir ya; bu baba, önce gelen sultanlarla sonra
gelenler arasında eşi az bulunan, adalet, ihsan denizi, ahir
zamanda rahmet Mehdî’si olan, menkıbeleri her yana yayılan,
herkesçe duyulan, bu yüzden de söylenmesi, anlatılması
gerekmeyen, âlemi bezeyen padişahın devletinin
başlangıcından beri candan, gönülden, hem de dileyerek
isteyerek içinden gelerek garezsiz olarak sadece Allah rızası
için devletinin sürüp gitmesine duacıdır... Rahman’ın
gayretinden korkuyorum, yoksa devletine yakışır bazı sözlerle
onu över, bu sözlere deliller de getirirdim. Allah saltanatını
ebedî kılsın, gecelerle gündüzler yenilendikçe devleti de
yenilensin. Görünüşte yanınızda değilim ama bütün tapınızda
bulunanların, soluktan soluğa muhtaç oldukları, yardım
diledikleri, dileklerini sundukları, isteklerini bildirdikleri
tapıda, onun devletinin sürüp gitmesine duacıyım.
Şu dostluğu, sevgiyi bildirişim de Allah ona rahmet etsin,
esenlik versin, peygamberliğin en yüksek makamına sahip
olanın izniyledir, fermanıyladır. Sahabeden biri,
Peygamber’in huzurunda oturmadaydı. Bir büyük kişi
mescidin kapısının önünden geçti. O sahabe, ey Allah elçisi
dedi, bu geçen aziz kişiyi candan, gönülden seviyorum ben.
Esenlik ona, Peygamber, git buyurdu, ona bildir. Bu
buyruktaki hikmeti, sırrı kaleme alsak, söz pek uzar.
Bir de şu var: Allah bayrağını yüceltsin, her zaman, âlem
padişahının tertemiz eşiğinden haberler alıyordum. Her lütfü,
her rahmeti, her padişahlığı, yeniden yeniye bu babanın
kulağına geliyordu; geldikçe de seviniyordum. Sevincim iki
yüzdendi. Biri fazla sevgimden, fazla düşkünlüğümdendi.
Çünkü seven, hiç mi hiç, kendi olgunluğuna bağlı olamaz;
kendisinin iyi bir ad, san ve ıssı olmasını istemez; ancak
sevgilinin üstün olmasını, olgunluğa ulaşmasını, iyi bir adla
anılmasını ister, onunla sevinir. Bu, aşk medresesinin
derslerinden bir meseledir. Burada ileriye gidemem ki. Çünkü
bu konunun seli, beni de kapar götürür, mektubu da mektubu
yazan şeyhlerin şeyhi, kalplerin emini Husâmeddin’i de;
Allah bereketini daimî etsin; bu müddet içinde o da bir soluk
olsun, duayı, övüşü bırakmamıştır.
Bu babanın sevinmesinin ikinci sebebi, Allah devletini
yüceltsin, bu padişahın ihsanlarını duymasıdır. Duydukça da
Allah devletini arttırsın, devleti hiç gerilemesin, kat kat artsın,
bu devlete olan sevgim, düşkünlüğüm, Allah’a hamdolsun ki
yerindeymiş, layığınaymış diyordum. Çünkü sevenin, güzel
bir inciyi sevmesi, kendisinin öz temizliğindendir.
On sekiz bin âlemde herkes, bir şeyi sever, bir şeye âşıktır.
Her âşığın yüceliği, sevgilisinin yüceliği miktarıncadır. Kimin
sevgilisi, daha latifse daha zarifse özü daha yüceyse âşığı da
daha azizdir.
Bölük bölük insanlar, çeşit çeşit âşıklardır;
En uluları, en yüceleri,
Sevgilisi en ulu, en yüce olanıdır.
Gündüz kuşu, gece kuşundan üstündür; ışığın karanlıktan
üstün olduğu gibi. Çünkü gündüz kuşu, güneşin ışığına
âşıktır; gece kuşuysa karanlığa âşıktır. Bu meselenin
anlatılması da pek uzun sürer; dalı, kökü pek çoktur. Allah
gönüllerinizi genişletsin, kendisine ait bir ruhla güçlendirsin,
kuvvetlendirsin sizi. Âlem padişahının ikbal ateşinin ve
devletinin yüceliğini, üstün olacağını; Allah hükmünü
yürütsün; gün doğdukça, kuşluk çağı geldikçe yüceldikçe
yücelsin; hükmünün yürüyeceğini, buyruğunun tutulacağını
yormuştum. Bu yoruşumun bir sebebi de şuydu ki yardımının
güneşi, kendi kulu olan aziz oğlumuz, beylerin canı ve
üstünü, Necmeddin’i fazla ısıttı; kutlu gönlü, hem hüküm
divanında taht basamağında hem bilim ve rahmet tapısında
onu kendine daha artık yaklaştırdı. Yıldızı, Allah’ın devlet,
olgunluk ve dileklerinin elde edilişi bakımından bütün
sultanlara üstün ettiği sultanımızın devlet güneşinden boyuna
ışıklansın.
Hatta bu sözlerin de yeri mi? Zati âlem padişahının bütün
buyrukları, bütün düşünceleri, soluğu soluğuna, kutludur,
mutludur, devlete, ikbale ulaşmayı kolaylaştırır. Çünkü kutlu
gönlü, zayıfları, mazlumları gözetmededir; gözleri, yardım
isteyenlere, muhtaçlara çevrilmiştir.
Bu yüzden de “Kim bir iyilik ederse bir iyilik ederek
gelirse” ayetinin yardım gözü, onun devletini gözetmededir.
[364] Kutlu gönlünü bütün sultanlardan alsın da ulu, yüce
sultanlar sultanına versin, bu bağlılığı da günden güne artsın
diye bu müddet içinde, bütün bu murada ermeyişler, Allah
gayretiyle devletine yol buldu.
Cenab-ı Hak, dünya mülküne bağırdı. Padişahın karşısında
çırılçıplak soyun da padişah vefasızlığının ayıplarını görsün;
boyanı, düzgününü tiksindirici sularla yıka, akıt da bu
padişah, daha devletinin başlangıcında senin yokluğunu
görsün; görsün de kutlu gönlünü tümden bize versin.
Böylece de iki âlemde de saltanatı, başkalarından daha fazla
artsın, ebedî olsun; başka padişahlar, senin yokluğunu,
devletlerinin sonunda gördüler; seninle aşk oyununa
giriştiklerine, sana gönül verdiklerine pişman oldular dedi.
“Ve kim Allah’a dayanırsa o, yeter ona.”[365]
Bu mektubun her satırında bir işaret var; anlatmak gerek ki
yalnız görünüşe bakan; az, karışık anlayışla tevile
kalkışmasın. Fakat sözü uzatmak ayıbından korkuyorum da
apaçık anlamanı Allah’tan diliyorum.
Gerçekten de odur duaları kabul eden, özü doğruların
dualarını makbul eyleyen.
Sultan İzzeddin Keykavus’a
Adalet ıssı padişahın, Davut soyunun övüncünün, padişah
soyundan gelen zatın kutluluğu, devleti, ulu bir olgunluğa
ulaşarak arttıkça artsın; Allah onların yüceliğini, zaman
geçtikçe, yüzyıllar boyunca daimî etsin. “İyiliğin karşılığı,
ancak iyiliktir”[366] ayetinde dendiği gibi o himmete layık
olan, o kereme yaraşan, o küçükleri okşayışa uygun bulunan
selamlarımızı, dualarımızı aldıktan, okuduktan sonra
bilinmelidir ki o kadri ulu, o lütuf ve ihsan ıssı padişahı anış,
gönlümüzden, hayali gözümüzden, adı dilimizden
ayrılmamaktadır.
Nimetlerinize karşı, bedenimde üç uzuv, size dua
etmektedir: Elim, dilim; bir de varlığımla örtülmüş olan,
görünmeyen gönlüm.
O padişahın, padişahça ihsanlarının şükrü, ne söze sığar, ne
parmakla sayılır, ne kalemle yazılır. Gizlenen, görünmeyen
şeyleri bilen, edilen iyiliklere karşı lütuflarda, ihsanlarda
bulunan Allah; sanı kutlu olsun, yüceldikçe yücelsin; lütfetsin
de “Göklerin de kilitleri onundur, yeryüzünün de”[367] ayetiyle
bildirilen hazinelerden karşılığını versin. Çünkü “Gerçekten
de Allah, iyilikte bulunanın ecrini yitirmez.”[368] “Mallarını
Allah yolunda harcayanlar, bir tohum ekmişe benzerler; o
tohum, yedi başak bitirir; her başakta da yüz tohum, yüz tane
vardır; Allah dilediğine daha da arttırır.”[369] Bu zayıf, o
padişahın davetine icabet etmezse onun dileğine uymazsa
umarım ki mazur görür; çünkü yazılması mümkün olmayan
özürler, engeller var. Devlet, yâr olursa ayrılık günleri
aralanır, sona varırsa Allah izan verirse yüz-yüze anlatırız.
Ama Allah yüceliklerini daimî etsin, o padişahın aydın gönlü,
olgun anlayışı, dervişlerin özürlerini, bilirim ki söylenmeden
de anlar, bilir. Çünkü dervişler, Hakk’ın tasarruf denizindedir;
kendi hükümlerinde değildir onlar.
“Yeller, gemiyi dilemediği yerlere sürer götürür.”
Yücelik tasarruf eli, onları dilediği gibi evirir çevirir. O
tasarruf, onlarda kudret sahibi olmak, dilediklerini yapmak
gibi şeyleri bırakmaktan çok yücedir. “Yurtta, Allah’tan başka
yurt ıssı yoktur.” “Allah, yaptığı işte üstündür.”[370]
Bu senin yaptığın iş,
Yanlış diye ahvali benden sorma;
Yürü, padişahımın yüzünü gör;
O vakit müşkül, ortadan kalkar gider.
“Dilediğini yapar”[371] diye anlatılan kudret yüzünün nurunu
gören, o yüzü seyreden kişinin gönlünde, hiç itiraz kalmaz; o
kişi, bütün yaratıklara acır. Hani bir kul, efendisine, mademki
dedi, yıkanmak ihtiyacındasın; mescidin kapısında otur; ben
namazımı kılıp çıkayım da tası seninle beraber hamama
götüreyim. Efendi, peki dedi; dışarıda oturdu. Köle mescitte
gecikti. Efendi, a köle diye bağırdı; dışarı çık, vakit çok
gecikti; artık hamama gidelim. Köle, bekle diye seslendi; beni
mescitten dışarıya koyuvermiyorlar. Efendi, mescitte senden
başka kimse yok; seni dışarıya koyuvermeyen kim deyince
köle, seni içeriye bırakmayan dedi.
Demek ki hiç kimseden şikâyet kalmadı. Bunun için
demişlerdir ki: “Yaratıktan şikâyet Yaradan’dan şikâyettir.”
Kime aşk sırlarım öğrettilerse
Ağzını diktiler, söz söyletmediler.
Muineddin Pervane’ye[372]
“Allah size yardım ederse size üst olacak yoktur.”[373]
Bazı filozoflarla Mu’tezile; ululandıkça ululansın; Allah’a;
bilen, adalet ıssı, hâlim, hüküm ve hikmet ıssı, kerem sahibi
dememek, Esmâü’l-Hüsna ile Allah’ı anmamak gerektir
derler; onlarca bu adların, bu lakapların Allah’a verilmesi
doğru olamaz. Çünkü bu adlarla lakaplar, yaratıklar için
kullanılmaktadır; benzetiş olabileceğinden bu adlan, bu
lakapları Allah hakkında kullanmaktan utanırız derler.
Onlarca kulların adlarını Allah’a vermek, padişaha Balaban,
Sungur demek gibidir. Lakapları uzun söylemek ayıp olduğu
gibi hiç söylememek yahut kısa söylemek de ayıptır, “İşler,
niyetlere göredir.” Şu hâlde, benzetişi gidermek için lakap ve
sıfatları söylememek de bir çeşit ululamaktır.
Mutlaka söylemek gerekse Emirler Padişahı, mazlumların
imdadına yetişen, gerçeğe yardım eden Muîneddin hakkında
birkaç lakap söylemek yeter. Allah yüceliğini daimî etsin.
“Onlara, Rahim Rab’den söylenen sözde, esenlik size
sözüdür”[374], bütün hâllerinizde, işlerinizde, sözlerinizde ve
esenlik, “Allah’ın temiz kullarına.”
Yel, beni size götürseydi;
Yellerin eteklerine sarılırdım;
Sizi öylesine özledim ki
Kuştan daha tez, uçar gelirim size;
Ama kanadı kesik kuş, nasıl uçabilir?
“İnsanların hayırlısı, insanlara faydalı olanıdır.” “Toplumun
hayırlısı, topluma hizmet edenidir.” “İnsanlara faydalı olan,
yeryüzünde kalır.” “Bir an adalet, altmış yıllık ibadetten
hayırlıdır.” “Adalet, bir şeyi, yerli yerine koymaktır.” “Artık
yetimi horlama ve bir şey dileyeni boş çevirme,
azarlama.”[375] Çünkü bu ikisi de mazlumdur, yoksuldur.
Bunları kahretmek, azarlamak, bunlara azap vermek, adalet
değildir. Kahrolmuşu kahra kalkışmaya adalet demezler;
çünkü bu, bir şeyi, layık olduğu yere koymak değildir ki.
Ezelî ve ebedî başarılar verenin başarısı, o rahmet ve adalet
gölgesinden eksik olmasın, mektubumu getiren, Kerîmeddin
Mahmûd; Allah başarı versin ona; bizimle ilgililerdendir,
yakınlarımızdandır. Onu, bir töhmet altına almışlar.
Umarım ki bu duacının şefaatiyle ona, yardım edilmesi için
yarlığandığına dair padişahça yarlığ[376] verirsiniz de öbür
kullar gibi o da halkın hacetlerinin reva edilme bayrağının
dikildiği yer olan o yarlıgama sarayından, şükrederek
lütfunuzu anarak sizi överek sevine sevine döner. Allah o
sarayı korusun; saklasın-beklesin; yapısını kuvvetlendirsin.
Böylece de büyük bir sevap, güzel bir övüş elde edersiniz;
bunu da ahirete azık yaparsınız. Bu, birbiri üstüne baş
ağrıtmalarımızı da mazûr görün; çünkü “Tatlı suyun başı
kalabalıktır.”
Şimdi yüzünün ışığı, canı da cihanı da kaplamışken
Bezmenin, usanmanın nereden faydası olacak?
Ay hâline geldiğin vakit bilmiyor muydun ki
Bütün bir âlem, parmağıyla gösterecekti seni?
Allah gönlünüzü genişletsin; işinizi kolaylaştırsın; sizden
usancı, gamı uzaklaştırsın; Ruhü’l-Kudüs’le sizi
kuvvetlendirsin; uzlaşma rahatlığı ile de rahatlık versin size.
Böyle olsun ey âlemlerin Rabbi.
Muineddin Pervane’ye
Hâce-i Cihan’ın[377] kutlu ruhu, şu dünyadan kaçtıkça
kaçıyor; öbür dünyayı arzuluyor. Yansız yönsüz, direkten
dayaktan aparı âleme, her solukta baktıkça bakıyor. Allah’a
gizlice yalvarıyor; sen bize yol göster de çıkalım şu çölden,
sen bizi esenlik yurduna çıkar, şu tufanın dalgalarından kurtar
diye yakarıyor.
Hak, ona cevap veriyor da dünyadakilerin kurtuluşu diyor,
her zaman, kulların haslarından birinin elindedir; halkın ona
göz dikmesi, onu gözlemesi için bu, böyle sürüp gidiyor.
Göğe bakmasınlar şaşkın şaşkın; bu bakışlarla açılmaz gök
kapısı diye sesleniliyor. Allah ereninin razılığım arada Zuhal
yıldızından vazgeç diye ses geliyor. Gerçekler Padişahı
gerçek Peygamber, rahmanın rahmetleri olsun ona; ey
inananlar buyuruyor; ahir zamanda bunaldınız mı has
kullarımdan umun dileğinizi; hem apaçık umun; karanlıklarda
kalanların şüpheli umusu gibi değil diyor. Nitekim esenlik
ona; Nuh tufanında da Nuh’a yüz tutmaktan başka bir yol
yoktu; ne mutlu Nuh‘a uyanların canlarına ki esenlik ona,
gene Peygamber buyuruyor: Ümmetim için her zaman bir
tufan var, her zaman bir Nuh. Her zamanın kutbu, o zamanın
halifesi oluyor; Nuh gemisi kesiliyor da onun eteğine yapışan,
tufandan kurtuluyor. Bu sözler, zaman geçtikçe Allah
yüceliğini daimî etsin; elbette Hâce-i Cihan’a bir şeyler
söylüyor, gerçeği anlatıyor. O bağış ıssı, birçok bağışlarda
bulundu; hâlâ da bulunuyor. Mutlak Kerim, ihsan ıssı
olanların, bağışta bulunanların ihsanlarını, bağışlarını
yitirmiyor; “ihsanın karşılığı, ancak ihsandır” diyor.[378]
İyi işlerde bulunanlar, seninle övünüyorlar; dinle garezsiz
tanıklan; nasıl tanıklıkta bulunuyorlar. Oku bir şey
beklemeyenlerin mektubunu, neler yazıyorlar? Değil mi ki
akıtıyorsun suyu, gürül-gürül akıyor; akıtma çorak yere;
akıtma taşlıklara. O hizmeti, gönülleri diri olanlara yap.
Onların sanında; “ter temiz bir şehir ki” deniyor; “Rabb’inin
izniyle bitki veriyor.”[379] Hak, onları, hiçbir şeyden haberi
olmayanlara bak da tam diyor. Hiçbir şeyden haberi
olmayanların hırkaları var, taylaşanlar var; canlarındaysa bir
ışık bile parıldamıyor; dillerinden bir hikmet kaynağı
kaynamıyor. Nice hırka var, nice taylasan; anlam gözüyle bir
baksan, cehennem ateşinin içinde cayır cayır yanıyor da
yanıyor; hem de “Gerçekten de Allah, sizin şekillerinize
bakmaz” diyerek kavruluyor. Kâfirler de her devirde
peygamberlere karşı adamlık etmediler, kötülükte bulundular;
yabancılaraysa adamlık ettiler; iyilikte bulundular. Taşı,
sarıkcağızlarının uçlarına bağlıyorlardı da inciyi taşla
kırıyorlardı; uzak olsun bu hâl, dostlarınızdan sizin.
“Mal harcayışlarının kabulüne engel olan da ancak, onların
Allah’ı ve peygamberini inkâr edip kâfir oluşları...”[380] Ama
gözü aydınlananlar, kurda, köpeğe kemik atarlarsa bilirler ki
kurda, köpeğe kemik veriyorlar. Hak ereni olanlar Yusuf-ı
Sıddık’a nevale verirlerse bilirler ki Yusuf’a veriyorlar, iki
veriş de iki bölük de işte güçte; bir iştir, dönüyor, ama onlar,
ikisini birbirinden ayırt ediyorlar.
Bu hayır işte, eski başvuruşlarım, ısrarlarım yüzünden, size
zahmet vermek istemiyordum; fakat yüce Hak, bu büyük
hayrın, bu, yerinde işin “Temiz şeyler, temizlerindir”[381]
dendiği gibi, sizin kilitler açan lütfunuzun, kutlu soluğunuzun,
sizin gönlünüzle dilinizin çabasıyla, sizin yardımınızla
olmasını diledi; bundan dolayı da gene size zahmet verdirdi.
Eskiden beri, bu işlerden sizin zahmet çekmeniz bir töre
olmuştur; gene Hak, ehline döndü, geldi. Hamdolsun Allanın
lütfuna. Böylesine bir hayırlı işin tamamlanması, gene sizin
işiniz. Şimdi bu duacı, ne diyebilir ki kutlu, mutlu gönlünüz,
içten içe, bu duacıdan söylemekte; işitmekte. Ama değil mi ki
iyi bir şey yapmayı kurdun; bozma o kurduğun şeyi.
Böylesine bir yoksula, değil mi ki bir somun verdin; alma
geriye onu; ikiye bölme. O yoksul, çok ekmek bulur; ama sen,
öylesine bir yoksul bulamazsın.
Bu bağış da sultanımızın, hem de tertemiz canlı
sultanımızın, sultanların övündükleri sultanımızın, ahir zaman
Mehdi’sinin, Allah yardımı talihine, erlerin nazarına sahip
olan sultanımızın; Allah devletini kat kat arttırsın; devletine
sebep olur inşaallahü Teâlâ...
Muineddin Pervane’ye
Emirler padişahının, memleketler vezirinin, zamanın
Nizamü’l Mülk’ünün, zamanda eşi bulunmaz erin,
Müslümanlığa yardım eden, bilginleri besleyip yetiştiren,
erenleri seven, yoksullara eş dost olan, şihâbların ışığı olan,
bulutları rahmetle dolduran Uluğ dindar, ileri gidenlerin
efendisi, öz doğruluğu madeni bulunan Hak ve Din Muîn’i
Pervane Bik’in[382] hayırları kabul olsun. Allah devletini
daimî etsin; ululuğunu arttırsın; olgunluğunu fazlalaştırsın;
sonunu en güzel bir hâle getirsin; dileklerini elde ettirsin; her
dileği ebedî olarak kabul edilmeye eş olsun.
Bu özü doğru duacının sonsuz selamlarını kabul buyursun;
devletinin duasıyla, senasıyla dilimin damağımın kuruduğunu
bilsin. Yaratıp olgunlaştıran yüce Allah, ona, en yüce
durakları, en olgun kutlulukları versin.
Sonsuz teşekkürlerden sonra şunu bildirelim ki: Gözlerin
ışığı, gönüllerin meyvesi oğlumuz Sadreddin, şeyhlerin şeyhi,
kalplerin emini, Allah sırlarının haznedarı, zamanın Cüneyd’i,
Hak ve Din Hüsâm’ının –Allah bereketini daim etsin–
oğludur. Bilgiler elde etmeye uğraşmaktadır. Güzel bir yol
almaya, yüce huylar elde etmeye çalışmaktadır. Fakat insanlık
ihtiyaçları, anlamlar isteğine engel olmada, bu hususta insanın
zihnin karıştırmadadır.
Bu duacı, şu hâli devletin ulularına arz etmeyi düşündüyse
de gönül razı olmadı. Ancak Emirler Padişahının kutlu
alayının gelmesini bekledi. Allah yüceliğini daim etsin. Ben
de gönle uydum; Emirler Padişahı kimya tesirini taşıyan
bakışıyla bu işin halledilmesine bir kez bakar, bu işe bir gölge
salarsa sonsuz sevaba girer ve bu duacıyı da sonsuz
minnetlere gark eder.
Muineddin Pervane’ye
Allah bizi bir araya getirsin, aramızdaki uzaklığı kaldırsın.
Allah, rabbani emir, pek büyük soylu, emirler ve kutlu
kişiler padişahı Pervane Bik’ten kötülükleri gidersin; Allah
yüceliğini daimî etsin, gönlünü genişletsin, sonunu pek güzel
etsin.
Bu özü doğru kişinin de selam ve duasını kabul ettikten
sonra şu, malûmu olsun ki: Zenginlere nasıl malın-mülkün az
oluşu ayıp gelirse bundan utanç duyarlarsa dervişlere de mal
yığmak, altın torbalarını saklamak, hatta ondan yüzlerce kez
ayıptır; onlar da bundan utanç duyarlar.
Dervişlere ululanmak, mal-mülk ıssı olmak ayıptır;
Ululanmak, mal mülk ıssı olmak, onların
gönüllerine yüktür.
Onların rızıkları, sel gibi gelir; bu halk yüzünden
gelmez.
Rehin, borç, sekiz bini buldu, daha da artık oldu. Bugünse
Moğollar için katır istiyorlar. Allah için Allah yolunda bu
duacılara, Emirler Beyi’nin yardımı, söylenmekten,
övülmekten çok üstündür; söze sığmaz; bunu da unutmuş
değiliz. “Rabb’in unutmaz.”[383] Karşılığı geciktiyse de Allah
tapısında unutulmuş değildir. Allah, zalimlerin söyledikleri
sözlerden üstündür, yücedir. Esirgemek, acımak Çağıdır.
Duacıları, başkalarından saymamak gerek. Çünkü onların av
âletleri var; bizse av olmuşuz; av olan, avlanamaz ki.
Aşk ehlini ağırlamak, keremdendir;
Aşk ümmeti, ümmetlerin en arığıdır.
Uzun söylemeye hacet yok; çünkü Allah sonunu en güzel
bir hâle soksun, onu ulu etsin; ulular ulusu Pervane’nin
padişah gönlünde öylesine bir şefaatçimiz var ki bu duacıların
iyiliği için uzun uzadıya söyler durur. Ebedî olarak ihsanda
bulunsun. Emirler Padişahının bu bağışı, pek hora geçecek;
hediye, ihtiyaç çağında makbuldür.
Muineddin Pervane’ye
Beylerle perdecilerin padişahı, mülkün düzeni, iki kutluluk
ıssı, Hak ve Dinin Muin’inin ihsanı, yoksulu okşayan lütfu,
güzel, hoş, sözleri lâtif vaatleri, güzelim cevabı, padişahça
bağışlayıp acıyışı, bu özü doğru duacıya erişti. Allah
yüceliğini daimî etsin. Lütfunuza teşekkürler ettim;
devletinizin sürüp gitmesine, kutluluğunuzun kat-kat
artmasına hayır dualar eyledim. Hiç şüphe yoktur ki emirlerle
perdeciler padişahının, bu şefaati, üzerine alacağına dair olan
gerçek vaadine inanılır, güvenilir; vaadi doğrudur, onunla da
gönüller huzur bulur. Allah yüceliğini daimî etsin. Kerem ıssı,
vaat etti mi vadinde durur. Hele o kerem ıssı ki keremlerin
kaynağıdır; bütün adamlıkların padişahıdır. O büyük er, yüce
Hakk’ın razılığını elde etmek, bu işi, ahiret azığı kılmak için
bu fakirlerin dileğini, şefaatte bulunmak için isteğini, en güzel
bir surette kabul ettiler; artık bunun üzerine, fazla bir söz
söylenemez. Allah razılığı için yapılacak şeyden nedamet
duymak, dönmek, pişman olmak, mümkün değildir ve bu,
inanç olgunluğundan da uzaktır, dindarlıktan da yüce
himmetten de Allah’a tapmaktan da o tek erin padişahlığından
da. Allah yüceliğini daimî etsin. “Sonra gelenler arasında ad
san verdi ona, doğrulukla andırdı onu.”[384]
Ama bu arıklar, hüzünlerinden, gönüllerinin arık oluşundan
her gün, ısrar etmekten, baş ağrıtmaktan son derece
çekindiğim hâlde, tekrar şefaatte bulunmamı, yalvarmamı,
duacınızdan istiyorlar; ağlayıp inlemekteler. Duacınız da
yumuşaklıktaki, ihsan etmekteki olgunluğunuza, arıklara
yardımdaki lütfunuza güvenerek onları bağışlayacağınıza
inanarak tekrar başvuruyorum tapınıza. Bu husustaki her
bağışlama, her göz yumma ve acıma, ahiret azığı olur,
yardıma şükür vesilesi kesilir. “Düşmanlarınıza karşı size
yardım ettim[385]”; şimdi şükredersiniz “bağışlamak, acımak
suretiyle”, “elbette daha da arttırırım size”[386] “Öfkesini
yenenleri, insanların suçlarını bağışlayanları, ihsanda
bulunanları Allah sever.”[387] Havâriyyûn esenlik ona, İsa’ya,
Ya Ruhullah dediler; hangi şeydir en çetin, en sarp olan?
O, Allah’ın gazabı dedi. Peki dediler, Allah’ın gazabından
kurtaran nedir? Öfkeni yenmen, gücün varken bağışlamandır
dedi. Ululandıkça ululansın, yüceldikçe yücelsin; Allah,
emirlerle perdeciler padişahını bu çeşit kullardan etsin.
“Bir tohuma benzer; yedi başak bitirir, her başakta yüz
buğday var; Allah dilediğine kat kat da arttırır.”[388] Böyle
olsun ey âlemlerin Rabbi, ebedî olarak mazlumların
feryatlarına erişsin ve Ruhü’l Kudüs’le kuvvetlensin...
Muinedin Pervane’ye
Selam size; fakat ayrılanın verdiği selam değil;
Öylesine selam ki boyuna yenilenir durur.
Ululandıkça ululansın, yüce Hak, emirler ve büyükler beyi!
Ebedî bağışla kuvvetlendirilmiş, sonsuz devletle
kudretlendirilmiş, sağlam kulp, en yüce direk, cömertlikte ve
kuşluk çağında gizlenmez, örtülmez güneş, yeter derecede
rahmet gölgesi, ter-temiz şeriatın arkası, dayancı, iki tapıya
özel vezir, iki devletle kuvvetli, beline diline dindar Pervane
Bik’in hilmi, keremi, esirgemesi, acıyıp koruması, ebedî
olarak daimî olarak muhtaçların, umanların Kâbe’si olsun... O
zayıflık, o herkesten kesiliş çağında selam ve dualarımı
göndermeye yol bulamamıştım. Şimdiyse yeniden yeniye
göndermedeyim; hele sizi görmeye arzum, üstünlükleriniz,
güzel huylarınız, nimetler bağışlamalarınız gibi daha da
tazedir, daha da açılmış saçılmıştır. Allah bizi de sizi de
lütfunun sofralarında toplasın.
Ululandıkça ululansın, Hak, yüce zatınızı, isteseniz de
istemeseniz de yoksulların, muhtaçların önemli işlerini
görmekte, parmakla gösterilir bir hâle getirmiştir. Tapınıza
zahmet tozunu kondurmamak istiyorsam da kutlu yüce
himmetiniz, “Kim ahiret ekinini devşirmek isterse biz, onun
ekinini çoğaltırız”[389] ayetinde bildirildiği gibi o dünyanın
devletini istediğinden ve “Cennet, tiksinilen şeylerle
çevrelenmiştir” hadisinde bildirilen o sınırsız ebedî devleti
dilediğinden arz ediyorum; umuyorum, gözlüyorum; boyuna
emirler ve büyükler padişahının, Allah yüceliğini daimî etsin.
Yardım, esirgeme, ağırlama gölgesinde bulunan Emir
Âlim[390], hakkında lütfedersiniz; o, merhametinizi,
esirgemenizi, emirler beyinin zevalsiz devleti gibi
yenilemenizi istiyor. Allah başarılar versin ona. Kim, bir ev,
bir saray, bir yapı yaptırırsa sonuna dek, onun bir yerinin
tamire muhtaç oluşuna, iyi yahut kötü bir hâle gelişine bakar
durur. Sanırım, onun gelirine dokunulmuş; bu sebeple de
hatırına dokunulmuş; ekmeği azalmış, geçimi daralmış.
Umut ekinini, herkesi kavrayan, fakat kendi hakkında
özelden de özel olan eski koruma, lütfetme yağmuruna
bağlamış; şükredenlerle, ihsan elde edenlerle beraber
devletinize dua etmek üzere lütfunuzu istiyor. Ebedî olarak
sığınanlara sığınak olun; öyle olsun ey âlemlerin. Rabbi.
Muineddin Pervane’ye
Çok ulu, çok büyük, bilgin, adalet ıssı, Allah tarafından
kuvvetlenmiş, üst edilmiş, yardıma uğramış, savaş eri,
kendini din uğruna savaşa vakfetmiş, sınırları beklemeye
vermiş, savaş aslanı, ordunun öncüsü, padişahlarla sultanların
özü doğru gerçek dostu, Emir, sipehsâlâr devlet ve Dinin
Muin’inin hayırları, iyilikleri, sadakaları, bağışlan; iyi işler
ıssı olan, hacetleri reva eden Allah tapısında makbul olsun.
Allah yüceliğini, devletini daimi etsin. Dostları yardım
görsün; düşmanları kahrolsun.
Dostların en azizi, öğüt veren akıldır; düşmanların en
kötüsü de Nefs-i emmâre’dir.
Can, beni göl bahçesindeki hurilere çekmede;
Bedense külhandaki körlerin yanına çekiyor beni.
Tertemiz can, İsa, şu pis bedense eşek;
Eşek, boyuna İsa ile savaşa atmada beni.
Hâsılı, şu zaman tası, boyuna göğsümü, gönlümü,
Ardı ardına vurup yaralamada; bir havanım sanki.
Ne mutlu o kişiye dinimizin, devletimizin düşmanı,
dünyamızın, ahiretimizin yol keseni olan Nefsi emmâre’nin
boynunu, hayırlar, itaatler kılıcıyla keser de gazi olur;
lakabını savaş eri yazarlar; hem de yalnız dünya divanına
değil; Arş’ın payesine de yazarlar. Allah kuvvetlendirsin onu;
iyiliklerini kabul etsin; şükretmek için de başarı versin “Ey
Davut soyu, şükrederek iyiliklerde bulunun; kullarımızın azı
şükreder.”[391]
Bu yandan, selamımızı, duamızı kabul buyurun; gerçekleri
anlamaya, görüşüp konuşmaya arzumuz var; görüşeli az bir
zaman geçti ama can, o buluşmayı yeterli bulmuyor.
Kendisinden uzaktayım ama onu kucaklamaktayım,
Bu kucaklayıştan sonra da bir yaklaşma var mı
acaba?
En yakın zamanda, en kutlu çağda, en mutlu hâlde
buluşmamız müyesser olsun. Sebepleri hazırlansın; öyle olsun
ey âlemlerin Rabbi.
Tezkiremizi getirecek olan ulu seyyid, soylu boylu Millet ve
Din’in Şeref’i, tapınıza yönelmiştir; Allah şerefini daimî
etsin. Bütün hayır ehli hakkındaki ihsanlarınız, keremleriniz,
tanınmış bilinmiştir. Hele, Allah üstünlüklerini kat kat
arttırsın, aziz seyyidler hakkında. O azizin, herkesi kavrayan,
herkese şamil olan ihsanlarından, lütuflarından umulan,
yoksulları besleyip geliştirmesinden, üstünlükleri
yaymasından beklenen şudur ki: Ulular ulusu seyyid, o yüce
kapıdan, o azize şükürler ederek lütuflarını anarak döner.
Nitekim başka temiz kişiler, başka umup gidenler de o
tapıdan, şükrederek lütuflarını anıp överek dönmektedirler.
Böylece de pek büyük bir sevaba girerler; bu lütuf da önceki
lütuflara, ihsanlara katılır. Allah rahmet etsin, esenlik versin;
Peygamber’in; “Halk, Allah’ın ayalidir; insanların hayırlısı,
ayaline en artık faydalı olanıdır” dediği gibi o tapı, boyuna
erlerin vardıkları, insanların kondukları yer olsun vesselam.
Muineddin Pervane’ye
Emirler padişahının, yakın kullar efendisinin, Allah’ın
emrini ululayanın gölgesini Allah daimî etsin; yüceliğini
Allah daimî etsin. Selam ve dualarınız ulaştı; fakat o bir
katrecik suyla özlem susuzluğumuz, büsbütün arttı; hiç
yatışmadı. Allah bizi, “tahtlarda karşı karşıya oturan
kardeşler”den[392] etsin. “Yüce Allah, Musa’ya, ya Musa dedi;
beni kapında görsen ne yaparsın? Musa Yarabbi dedi, sen
bundan münezzehsin. Allah, ya Musa dedi, kapında,
kullarımdan birini gördün mü, ‘bana ne yapabilirsen ona da
onu yap. Çünkü ben, kullarımın arasından seçmişimdir onu;
ışığımla ışıtmışımdır onu; dirliğimle diriltmişimdir onu.’”
Size arz etmiştim; namaz, üstün bir kulluktur ama namazın
canı, namazın anlamı, namazın suretinden daha üstündür.
Nitekim insanın canı da suretinden daha üstündür. Çünkü
suret kalmaz; adamın canıysa kalır. Namazın sureti de
kalmaz; namazın anlamı, namazın canı kalır. Nitekim
buyurmuştur: “Öyle kişilerdir ki namazlarında daimîdir
onlar.”[393] Bunun için de Şeyh’in hikâyesi söylenmişti hani.
O topluluk, Şeyh’i ululamayı bıraktılar da; sen dediler, akşam
namazını kılmazsan, biz kalkar, kılarız. Bu sözü dilleriyle
söylemediler ama şeyhlerin anlayışları, dille söylemeye hacet
bırakmaz ki. “Gerçekten de onlar, gönüllerin casuslarıdır;
gönüllerinize girerler; gizledikleriniz şeylerden, dilediklerini
çıkarırlar, onlarla oturdunuz mu, gerçeklikle oturun.” “Kim
Allah’la oturmak isterse tasavvuf ehliyle otursun.”
Sen, toplumdan birini görürsen,
Varlığından arınmıştır;
Seninle toprak üstündedir ama
Göklerden de yücedir o.
Görünüşte yeryüzündedir ama
Anlamı, yedinci kat göktedir.
Namazın suretini fakih bildirir; önü tekbirdir, sonu selam.
Namazın canını da fakir bildirir; çünkü “namaz, Allah’tan
başkasının bilemeyeceği bir hâlde Allah’la birleşmektir.”
Namazın suretinin şartı, temizliktir; bu da yarım batman suyla
olur. Namazın canının şartıysa kırk yıl en büyük savaşta
bulunmak, gözü, gönlü kan etmek, yedi yüz karanlık
perdeden geçmek, kendi yaşayışından, varlığından ölmek,
Hakk’ın diriliğiyle dirilmek, Hakk’ın varlığıyla var olmaktır.
Padişahlar gibi tahta geçip oturamıyorsan,
Çadır kuranlar gibi padişahın
Çadırının direğine yapış.
Değil mi ki padişah değilsin, kul ol;
Değil mi ki peygamber değilsin, ümmetten ol.
Ümmetten ol da “soylarını da onlara kattık”[394] bölüğüne
gir. Kulluğunun suretine mağrur olur, azar da vaktinin
kutuplarından, gönlün, ruhun mahremi olanlardan yüz çevirir,
onlara aldırış etmezsen, kendini namazda, yüzünü kıbleye
döndürmüş sanırsın ama gerçekte, o dervişin gördüğü gibi
olursun. O derviş, imamın da ona uyanların da kıbleyi
arkalarında bıraktıklarını, Şeyh’in tapısında oturan iki
kişininse yüzlerini kıbleye yöneltmiş bulunduklarını gördü.
Böylece yüce Hak, Ebu Yezîd’e Allah sırrını kutlasın,
“Benim sıfatlarımla çık, görün halka; seni gören, beni görsün;
seni dileyen, beni dilesin” buyurdu. Böylece de o sözün sonu
yoktur; yaratıp olgunlaştıran yüce Allah, tertemiz sırrınızı
ısıtsın da imanın da namazın da bu imanın suretinden, bu
namazın suretinden ötede bulunan canını, hakikatini anlatsın
size. Gerçekten de doğru yolu gösteren, başarı veren odur.
Özü doğru oğlumuz Nizâmeddin hakkında, Allah işlerini
düzene soksun, hayırlı vaatlerde bulunmuşsunuz; ihsanda,
yardımda bulunacağınıza dair haber göndermişsiniz; pek
memnun olduk; hayır dualar ettik, ihsanların tamamlanmasına
gözümü, kulağımı dikmiştim. Çünkü “hayırlı bir işi
tamamlamak, o işe başlamaktan hayırlıdır. Namaza niyet
etmek, tekbir getirmek, iyidir ama rükûları, secdeleri,
oturmaları yapıp namazı tamamlamak, daha hoştur; daha
güzeldir, iyilik, iyi niyet, yeni Aya benzer; onu tamamlamaksa
yeni ayın dolunay oluşu gibidir.
Yüce Hak, görünen, görünmeyen yelkesenlerden korusun
sizi. Allah rezil rüsva etsin, alçaltsın onları, kimsenin iyiliğini
istemez onlar; herkesi, kendileri gibi tepetaklak olmuş,
umutsuz kalmış görmek isterler.
Tabiatında gevşeklik, halsizlik olan kişi,
Hiç kimsenin sağ esen olmasını istemez.
Yeni vali, işinden çıkarılmış eski valiyle danışırsa onu,
yapacağı işlerde öyle bir hâle sokar ki sonunda kendisi gibi
onu da işinden attır. Gizli şeytanlar, şeytan sıfatlı insanlar,
işlerinden atılmış valilerdir, hasetçilerdir; hayır yolunu,
yüzlerce söz sopası ile insanlara kesenlerdir, insanların
gönüllerini, hayra karşı soğuturlar.
Haset dili esirci oldu mu,
Yusuf bile olsan eğrilik yüzünden değerine karşılık
bir keten bezi bulursun.
Onlardan sakının; Allah’a sığının; iyiden iyiye işe sarılın da
hayır tohumu ekin, hem de filizletmeden; ekilmemiş buğdayla
dolu ambar, insanın ölümünden arda kalır.
Ecel, adama verilen şeyi almadan,
Verilmesi gereken her şeyi vermek gerek.
Umarız ki bu hayrı, öbür hayırlardan saymazsınız; bu hayrı,
öbür hayırlardan ayrı bilirsiniz. Çünkü üstünlük bakımından
soğan ekmek, safran ekmeye benzemez. Bilen, bilerek
ihsanda bulunan, ne yaptıklarını, şüphesiz olarak iki gönüllü
olmaksızın bilen, giden, nereye gittiğini bilen ihsan ıssı
kişilerden olmanızı, ebedî olarak bağışlarda bulunmanızı
dilerim. Allah başarı versin; güç-kuvvet ihsan etsin;
hayırlarda ayağınızı diretsin; lütfuyla, keremiyle
kötülüklerden korusun. O, acıyanların en artık acıyanıdır.
Rahmet Muhammed’e, tertemiz soyuna sopuna, şeriat ıssı
olmayan, olan bütün peygamberlere, öyle olsun ey âlemlerin
Rabbi.
Muineddin Pervane’ye
Emirlerin ve seçilmiş kişilerin padişahı, mülkün güvenci,
pek aydın ay, ziyadesiyle yağmur yağdıran bulut, bilginlerin
koruyucusu, mazlumların yardımcısı, yoksullarla oturup
kalkan uluğ kutluğ, pek büyük mutluluğa ermiş Pervane
Bey’in adalet gölgesi, bütün yaratıklara ebedî olsun; dostları
yardıma ersin. Düşmanları kahrolsun; yüceliği daimî olsun,
hayırlara muvaffakiyeti Hakk’ın lütfuyla, keremiyle arttıkça
artsın. Bu duacının selamını, duasını okuduktan sonra
ısrarlarımdan, baş ağrıtmalarımdan dolayı utanmakta
olduğumu da bilin. Daima sizi anmakta, lütuflarınıza
şükretmekteyim.
Allah sonunu güzel etsin, tacirlerin övüncü aziz oğlumuz,
inanç sahibi Şihâbeddin, mektubumuzu huzurunuza arz
edecektir. Kendisi, devletinizi dileyenlerden, o eşiğe dua
edenlerdendir. Allah’ın sevdiği hayırlara, kulluklara
koyulmuştur; kendisini bu yola vermek ister. Fakat çoluk
çocuğunun çokluğu, alışverişle oyalanmasını, Sivas’a dek
gitmesini gerekli kılmaktadır; ancak vergi memurlarının,
onların baş ağrıtmalarının yüzünden, bir zamandır, tacirlikten
kaldı. Emirler padişahının hayırları, bütün dünyaya erişir.
Umuyor ki sizin bir kutlu buyruğunuzla, bir fermanınızla
vergi memurlarından vergiden kurtulur; o yazınızı da delil
olarak gösterir; akranına onunla övünür. Bu da ona, çoluğuna
çocuğuna, emirler padişahının sadakalarından bir sadaka olur.
O minnetin, o lütfun azatlısı olur; bu duacı da size teşekkürler
eder. Bu ihsan, geçmişteki ihsanlara eklenir, katılır; karşılık
verileceği günün bir azığı kesilir. Yardımcı, feryada erişir
olun.
Öyle olsun ey âlemlerin Rabbi...
Atabek Mecdeddin’e
Vezirler padişahının, zamanın Âsaf’ının, Mülkün
Nizam’ının, büyük vezir, padişahlarla sultanların babası,
adaleti yayan, lütuf ve ihsan sahibi, Müslümanlığın ve
Müslümanların yüceliği, mazlumların yardımına erişen, isyan
edenlerle baş çekenlerin köklerini kazıyan Devlet ve Din’in
Mecd’inin günleri, yılları, daima hayırlar yapmaya, güzel
işlerde bulunmaya, Allah buyruğunu ululamaya, O’nun
yarattıklarını esirgemeye, Allah için sevmeye, Allah için
tiksinmeye, Allah için vermeye, Allah için vermemeye, Allah
için öz doğruluğuna dalsın; hep bunlarla geçsin, bunlara
harcansın. O devleti, o ikbali sevip dileyenler yardım
görsünler; düşmanları kahrolsunlar. Ululandıkça ululansın,
Allah, bütün işlerinde, bütün hâllerinde, yurdundayken de
yolculuktayken de ona dost olsun; görsün gözetsin onu; doğru
yolu göstersin, yardım etsin ona; suçlarını örtsün, hayırlarının
mükâfatını versin, Muhammed ve soyu hakkı için.
Selam ve duamızı aldıktan sonra, halkın ihtiyaçları
dolayısıyla çok mektup yazdığımızdan usanmasınlar,
sıkılmasınlar; çünkü, “Tatlı suyun başı kalabalık olur.” Daima
lütuflar, ihsanlar ve güzel işler yüzünden, parmakla
gösterilsin; kapısı, atlı-yaya, bütün ziyaretçilere Kâbe
kesilsin.
Mektubumuzu getiren özü doğru, hünerler sahibi oğlumuz
Sadreddin –Allah göğsünü, gönlünü genişletsin– şeyhlerin
efendisi, zamanın Cüneyd’i, vaktin Bayezid’i, kalblerin
emini, hakikat güneşi, Hak ve Din Husâmı’nın oğludur. Allah
bereketini daimî etsin, uzun ömrüyle Müslümanları
faydalandırsın; huzurunuza yönelmiştir. Umarız kolayca
bağışlanan lütfunuzdan, tanınmış, bilinmiş kereminizden,
yoksulları okşayış âdetinizce, güzel yaradılışınıza uyar,
oğlumuz Sadreddin hakkında padişahça lütuflarda
bulunursunuz; vezirler padişahı, bununla tanınmıştır zaten.
Böylece de candan ve gönülden dualar alırlar; bu özü doğru
duacıyı da pek çok minnettar ederler. Çünkü bu duacıya, bu
şehirde aydınlık, gece gündüz eş dost, üzüntüsüne yoldaş,
hısım ve kabile onlardır. Huzurunuzdan, şükrederek
lütuflarınızı anarak dönmesini istemekteyiz. Güzel bir
övülüşe, pek büyük bir mükâfata nail olmanızı dilemekteyiz.
Hani, “Bir buğday tanesi gibi ki yedi başak bitirir; her başakta
yüz buğday var; Allah dilediğine daha da arttırır”[395]
buyrulmuştur; işte o sevabı elde edersiniz.
Bu ihsanları, öbür ihsanların yanına koymamak, bu lütfu,
öbür lütuflarla, öbür yoksulları görüp gözetişle kıyaslamamak
gerek. Çünkü bunlar, yeryüzünde Allah sırlarının eşsiz,
görülmemiş olanlarındandır. Yeryüzüne beş yüz yılda bir
kere, ancak böyle bir kul gelebilir. Bunu ganimet bilmek,
böyle bir hatırı elde etmeyi fırsat saymak gerek. “Bir kulu
sevdim mi kulak olurum, göz olurum, dil kesilirim ona da
benimle duyar, benimle söyler, benimle tutar” denmiştir ya.
“Bize, ancak bildirmek düşer.”[396] Vezirler padişahının,
“Mümin, Allah ışığıyla bakar, görür” kuvvetiyle
kuvvetlenmiş olan güzel ve doğru anlayışı, daima Hakk’a ait
gerçekleri, ince şeyleri bilsin; gökyüzü hükümlerinin
gülistanlıklarını anlasın. “Kime hikmet verilirse gerçekten de
çok şey verilmiştir.”[397]
Cacaoğlu Nureddin’e[398]
Şüphesiz ki Allah, çekinenlerle beraberdir, ihsanda
bulunanlarla beraber.[399] Ulular ulusu Emir, Hak’tan korkan,
hayrı iş güç edinen, düşüncesi temiz olan, şüpheli şeylerden
sakınan, kullukta bulunan, ahireti dileyen, yüce sıfatlar ıssı,
Allah buyruklarını ululayan, Allah’ın buyruk sınırlarını
koruyan, işleri güzel, sözleri güzel, âlemdeki Emirlerin
övüncü, devlet ve dinin Nuru’nun yüce meclisinin yaşayışı,
düzeni, eşi güç bulunur hayırlarla, eşine güç rastlanır güzel
işlerle, Allah’ı ululamadaki inceliklerle, sınıra sığmaz
yıllarca, durdukça dursun.
Bu özü doğru duacının bol bol selam ve duasını, saatler
yenilendikçe, çağlar, birbiri ardınca gelip geçtikçe kabul etsin;
“Yüzlerinde secde belirtileri görünür”[400] ayetinde bildirilen
yüzlerden olan yüzünüzü görmeyi özlediğimi, sizinle
buluşmayı pek arzuladığımı da bilin. Hayırlı buluşmalar nasip
olsun.
Allah işlerini düzene soksun, özü doğru oğlumuz
Nizâmeddin pek çok, çeşitli ziyanlara girmiştir. Bütün
dostların gönülleri yaralıdır, o yana yönelmiştir.
Dostluğunuzdan, küçüklere lütfunuzdan, ihsanınızdan
umulan, âdetiniz olduğu gibi yine lütufta bulunmanız, elini
tutmanız, yardım etmenizdir. Nitekim bundan önce de lütuflar
ettiniz; kendiniz ziyanlara girdiniz yüce Allah uğrunda. O
hayırlar, Allah katında yitmez, makbuldür. “Gerçekten de
Allah, zerre ağırlığınca bile zulmetmez.”[401] “Dünya, ahiretin
tarlasıdır.” “Mallarını Allah yolunda harcayanlar, bir tohuma
benzer ki yedi başak bitirmiştir, her başakta yüz buğday
var.”[402]
Ekim çağı geçmeden, ziraat vakti sona ermeden akıllıca,
inanarak tohum ekmekte ileri varmak, bu işe sarılmak, her
çeşit hayır tohumu ekmek, vaciptir, farzdır. Hele aziz
oğlumuz Nizâmeddin hakkında yapılan hayır, başka hayırlara
benzemez. Çünkü o, şeyhlerin padişahı, Hak âşığı, kalplerin
emini, zamanın Cüneyd’i Husâmeddin’in –Allah
Müslümanları, ona uzun ömür vererek faydalandırsın–
yakınıdır, damadıdır. “Gerçekten de ulu Allah’ın pek yüce
kulları vardır, onlar yeryüzünde yağmura benzerler. Onlardan
biri, karaya düşse bereket verir, denize düşse inci meydana
getirir.”
Umarım ki oğlumuz Nizâmeddin[403] de bütün muhtaçlarca
tanınmış, bilinmiş olan ihsanınıza, lütfunuza mazhar olur, o
da öbürleri gibi şükrederek lütfunuzu anarak o mutlu, o kutlu
kapıdan, korumanıza ererek himayenize girerek bol
lütuflarınızı elde ederek esenlikle, ganimetlerle, sevine sevine
döner. Bu da bu duacınıza da pek büyük bir lütuf olur,
fakirlere de. Böylece de yüce Allah dilerse sınırsız sevaba
girersiniz, sayısız övüşler elde edersiniz.
Sâhib Ata’ya[404]
Pek ulu, bilgin, adalet ıssı, bağışlarda, lütuflarda bulunan,
Allah buyruğunu ululayan, Allah’ın halkını esirgeyen,
padişahlarla sultanların yakini bulunan Emir’in ibadetleri,
yaptığı iyilikler, hayırlar, “Bir iyi işle gelene, ona benzer on
sevap verilir.”[405]
Gerçekten de Allah, bir zerre ağırlığınca bile zulmetmez.
Bir iyilik yapanın iyiliğini kat kat arttırır; katından da pek
büyük bir ecir verir”[406] hükmünce, ululuk ıssı Allah
tapısında makbul olsun. Allah yüceliğini daimî etsin,
düşmanının burnunu yerlere sürtsün.
Bu özü doğru duacının selam ve duasını, hem de birbiri
ardınca aldıktan sonra şu da bilinsin ki bu duacı, kendilerinin
nimetlerine şükretmektedir; kerem ve lütuflarını anmaktadır.
Allah size hayırlı karşılıklar versin. Bağışlarınız, “Onlar,
ancak Allah rızası için doyururlar sizi; sizden ne bir karşılık
dilerler, ne şükür”[407] mucibince ancak Allah için olduğundan
bizim dilimiz, nasıl şükredebilir; o bağışlara karşılık ne
yapabiliriz? Onların karşılığını, Allah tapısına havale ederiz
ki “Onu ne dalgınlık kendinden alır, ne uyku.”[408]
Bir topluluk var ki Allah’ı dileyen dervişleri,
bilgisizliklerinden, inançları olmadığından, külhanbeylik,
korkusuzluk yüzünden incitiyorlar. Sonra sizin tapınıza gelip
tümden tersine, çıfıtça ağlıyorlar, şikâyet ediyorlar.
Sizin de işleriniz çok; birçok önemli şeylerle meşgulsünüz;
fakat yardım isteyen dervişlere yardımda bulunmak; öbür
önemli işlerden daha ilerdedir; daha yerindedir.
Umarız ki bir başka çeşit araştırıp soruşturursunuz; dostça
bir dille, bir kez daha dervişlere, zulüm görenlere yardım
edersiniz de o duman göğe ağmaz, fitneler koparmaz. Çünkü
dervişlerde o dil, o gönül yoktur ki; o çıfıt huylu rintlerle
karşılaşsınlar, onlara karşı durup düzenlere başvurarak tersine
kınamalarda bulunsunlar; başkalarının başlarını yarsınlar;
sarıklarını kapsınlar...
Sonra da başlarını çatıp baş açık, huzurunuza gelsinler;
başka münafıkları tanık olarak getirsinler.
Artık iki bölüğün hangisi zulüm etmeye daha layık, yalan
söylentiye daha yakın, fitne koparmaya daha istidatlı; siz
bakıp görün, anlayın da sonsuz sevap elde edin.
Şehirden gidelim, zahmetimizi giderelim desek
bırakmazsınız; oturduk mu da bu iki-üç derviş, bizi bırakmaz
ki kapımızı örtelim, esenleşelim. Bizim bu zulme takatimiz,
tahammülümüz kalmadı; artık ötesini siz bilirsiniz.
Reva görüyorsanız fetva verin vesselam.
Sâhib Ata’ya
Vezirler padişahı, zamanın Âsaf’ı saltanatın dayancı,
padişahlarla sultanların babası, Müslümanlıkla
Müslümanların yardımcısı, âlemlere adaleti yayan, hayırları,
büyük işleri başaran, pek büyük Sâhib’in, ulular ulusu vezirin
yüce meclisinin kutluluğu, devleti, her gün, devirler geçtikçe,
zaman yenilendikçe daimî olsun. Kutluluk, ona hizmetçi
olmaktan geri kalmasın; devlet, ardı sıra gelsin; dereceleri
yücelten Allah, gün geçtikçe, yücelik sebeplerini, muradına
eriş ve mesnedinde duruş vesilelerini, daha da kuvvetli etsin,
daha da sağlamlaştırsın… Allah yüceliğini, devletini daimî
etsin. Gerçekten de O, duaları kabul eder.
Bu özü doğru, bu sizin devletinizi gerçekten isteyen
duacının selamlarını, dualarını okuduktan sonra şunu da bilin
ki: Yeni aya benzeyen yüzünüzü görmek, ziyaretinizi ganimet
bilmek arzusu pek üstündür. Daima yüce olsun, yüce
himmetinizin, boyuna muhtaçları, müstahakları, mazlumları,
hele Allah’tan çekinen din ehlini gözettiğini biliyoruz. Zati
varlığın özü de onlardır, özeti de; bu yüzden de vezirler
padişahının güzelim çalışmasıyla suyun, kendi arkında akıp
gitmesi, âhiret tarlasının, ibadet ve ihsan suyuyla sulanması
için hayır kapılarını, ihsan masraflarını yüce reyinize arz
etmemiz gerekiyor.
Şu zamanlarda, gizli kalmasın ki şeyhlerin ve Abdal’ın
övündüğü, asrın Bayezid’i, zamanın Cüneyd’i, erlerin tek
eşsiz biriciği; Allah bereketini daimî etsin; Husâmeddin’in
aziz zamanı, halvetlere, murakabelere dalmış olarak
geçmektedir. Şüphe de yok ki dünyaya ait sebepler, onun
katında, düzgün de değildir. Yüce Hak da halkın kutluluğunu
sağlamak için kudreti pek olgun olduğu, gücü yettiği hâlde,
erenlerinin rızkını, kendi öz haznesinden göndermez de
onların rızıklarını, halkı sınamak, denemek için halka havale
eder. Nitekim, esenlik ona, İsa’nın ağzından, “Allah uğruna
bana yardım edenler kimlerdir”[409] der.
Oysaki yüce Hakk’ın ona yardım etmeye gücü yeterdi.
Onun, halktan yardım istemesi, halka rahmettir. Böylece,
Allah rahmet etsin, esenlik versin, Mustafa’ya da “Allah ve
inananlardan sana uyanlar, yeter sana”[410] buyurur.
Gene, “Allah’a yardım ederseniz” buyurur, “O da yardım
eder size.”[411]
Bu, halka rahmet içindir. Çünkü herkesin, Hak’la sırdaş
olması kolay değildir. Ancak yüce Hak’la dost olmak
dileyenler, Allah erenleriyle dost olsunlar, onlara, malla canla,
ne kadar mümkünse o kadar yardım etsinler; onları başkaları
gibi sanmasınlar; işte, bunun içindir bu.
Bu yolda, tavus kuşu gibi, sineğin de işi var.
Var ama ayırt etme duygusu olan kimse de tavusla sineği bir
tutmaz. Allah buyuruyor ki: “Bu eşi bulunmayan, örneğine
güç rastlanan taifeyi ganimet sayın da onların devletlerinin
belirdiği gün geldi mi onların zamanı, muratlarınca gelip çattı
mı ellerinizi tutsunlar sizin. Hasret çekmeyin, Artık, ne
şefaatçilerden bir şefaatçi var bize, ne bir can dostu”[412]
demeyin. Çünkü o gün, hiçbir dost, dostunun elini tutmaz;
ancak, Hakk’ın erenleriyle dostluk eden kişinin elini tutar
erenler.
“Dostların, o gün, kimisi kimisine düşman olur; ancak
Allah’tan çekinenler olmaz.”[413]
Bu yüzyılda; Allah yüceliğini kat kat arttırsın; vezirler
padişahı gibi birisi bulunsaydı, pek büyük hayırlar başarsaydı,
gene bu rahmetle dolu zahmeti ona vermezdim. Bereketi
daimî olsun, Şeyh Sadreddin’den boş kalan bir yurt var; şimdi
şeyhi yok... Orasını lütfederseniz minnetler altında kalırız;
pek de yerinde olur bu. Duaya koyulmuş bulunan hayır
ehlinin halkasına, ebedî olarak dayanç olun, onlara, hayırlarda
bulunun, tapınız kutluluklar kaynağı olsun.
Sâhib Ata’ya
Zamanın Âsaf’ı, adaletin Nizâmü’l-Mülk’ü, hayırlı işlerde
bulunan, bilginlerin mürebbisi, yoksulların eşi-dostu, gerçek
ve doğru yolun yardımcısı vezirler padişahının kutluluğu ve
devleti, devirler geçtikçe, zaman yenilendikçe baki olsun.
Allah, yüceliğini daimî etsin. Dostlarıyla, o devletin devamını
isteyenler, yardıma mazhar olsunlar, sevinsinler; düşmanlarla
kötülüğünü isteyenler, kahrolsunlar; Muhammed ile doğru
yolun ve ışığın ehli olan soyu sopu hakkı için.
Farzın ta kendisi olan ve gönderilen selamı aldık. Gönüller
alan yüce buluşmanıza ermeyi gönül, pek istiyor; boyuna
ışıklı olsun; sevinçli olsun; kutlu yüzünüzü görmeyi pek
arzuladık. Yolculukta da otururken de geceleyin de gündüzün
de daima Allah’ın amanında olun; Allah korusun sizi... En
kutlu bir saatte, en mutlu bir hâlde buluşmamız müyesser
olsun; Allah, sebeplerini hazırlasın. Gidenden, gelenden, size
dair, bizi sevindiren haberler geliyor. Kutluluk alameti,
sondaki kutluluk nişanesi, ahiret yarlığanması olan hayırlara
önem vermenizi, ululuk ıssı Allah’ın bu yolda size başarı
lütfunda bulunmasını duyuyor; o hayırları yayan lütuflarınız
karşılığında, yaratıp olgunlaştıran Allah’a şükürler ediyoruz.
Şükür, lütfun çoğalmasına vesiledir. Yüce Allah demiştir ki:
“Şükrederseniz nimetimi arttırırım elbette.”[414]
O azizin, Allah’ın buyruğunu ululamadaki, Allah’ın
yaratıklarını esirgemedeki hayırlı niyetleri, öz temizliğiyle
yaptığı şeyler, makbul olsun, karşılığını, kat kat fazlasıyla
Allah lütfetsin. “Kim bir iyilikle gelirse o iyiliğe karşılık, on
kat, o iyilik gibi sevabı verilir.”[415] Hatta “Bir tohum gibidir
ki yedi başak bitirir; ‘her başakta yüz buğday vardır.”[416]
Hatta “Allah dileğine kat-kat arttırır da.” Vezirler padişahı
olan, düğümleri çözen en adil vezirin, dilediğinin hükmüne
girmesini, o hükümde bulunanlardan sayılmasını dilerim.
Aziz kardeş, iş bitirenlerin en ileri geleni, dindar inanç ıssı
Seyfeddin; Allah ona esenlik versin; tapınıza tezce hareket
etmiştir; yaptığı hizmeti size arz etmek istemektedir. Umarız
ki sadakalardan, ihsanlardan ne elde edildiyse onları aziz
kardeş Seyfed-din’e vererek hiç durdurmadan bize yollarlar;
böylece de o hayırlı evlenme, “Nikâh benim sünnetimdir”
buyruğunca tamamlanır. Hadiste gelmiştir: Allah rahmet
etsin, esenlik versin, Mustafa’ya, deniz yönündeki illerden,
pek yüce boylu, pek değerli bir at getirdiler, armağan olarak
sundular. Bir ilin haracına değerdi bu at. Peygamber, bana bir
tavşan bacağı armağan sunulsa onu bile kabul ederim
buyurdu. Allah’ın rahmeti ve esenlik ona, demek istedi ki:
Benim hiçbir şey gözümde yok; bu yeryüzünün hazineleri,
defineleri, gökyüzünün hazineleri, defineleri nedir ki bu
yeryüzü, o göklerden ekmek kırıntıları devşirir; o göklerin
hazinelerini, definelerini, yüz kat fazlasıyla bana gösterdiler
de göz ucuyla bile bakmadım. “Gözü ne kaydı, ne haddini
aşta.”[417] Allah cemalini gören kişiye, neyin önemi vardır ki?
Bu, hiçbir şeye önem vermediğimden... Ama lütuf yüzünden,
esirgeme bakımından, “halkın hoşuna gitsin diye, birisi, tutar
da bana armağan olarak bir tavşanayağı getirirse onu bile pek
üstün görür de kabul ederim.”
Ondan sonra yüzünü dostlara çevirdi de ey sahabe dedi, bu
at, ne ise layıktır? Birisi, kâfirle savaşa yarar dedi. Peygamber
o savaş, iyi değildir demiyorum dedi; ama ondan daha iyi bir
şey sormadayım. Birisi dedi ki: Satmak, parasını yoksullara
vermek gerek. O da iyi buyurdu Peygamber, ama ondan daha
üstün, daha iyi neye yarar? Herkes, bir söz söyledi; sonunda
bunaldılar; ey Allah elçisi dediler, siz buyurun. Buyurdu ki:
iki kişi arasında nikâh lafı oldu; uyuşamıyorlar; nikâh yahut
çeyiz yahut başka bir şey, aralarında öylece kaldı. Burada
duyuyoruz, işitiyoruz; filan şehirde, bir nikâh sözüdür, oldu;
fakat bir engel yüzünden de öylece yüzüstü kaldı. Bir tatlı
sözlü, akıllı kişiyi şu ata bindirelim; ne kadar tez gitmesi
mümkünse o kadar tez gitsin; engeli ortadan kaldırsın, şu
nikâh işini bitirsin.
Peygamberlerin sözleri boşuna değildir; hele, Allah’ın
rahmeti ve esenlik ona; Mustafa’nın sözü olursa. Biz ve bizim
gibiler, şu kırıntı kırpıntı akıllarımızla yüzyıl düşünsek,
onların bir bakışta gördüklerini, gene göremeyiz. Çünkü
onlar, Allah ışığıyla bakarlar, görürler. Yüz binlerce kandil,
yüz binlerce mum, bir araya gelse geceleyin aydınlık verse
ortalığı ışıtsa dünyada, bir güneşin yaptığını, gene de
yapamaz. Oysaki güneşin ışığı da Allah ışığı değildir. Güneş,
Allah ışığı olsaydı, “inanan, Allah ışığıyla bakar, görür” denir
miydi hiç? Güneşin ışığını görmede kâfir de ortaktır, mümin
de; hatta hayvanlar da bizimle ortaktır. Böyle olunca da
“Mümin, Allah ışığıyla” sözünde ne gibi bir övüş olabilir ki?
Akıllıya bir işaret yeter.
Allah dilerse ebedî olarak yaratıkların imdadına koşun,
gerçekleri anlayın, öyle olsun ey âlemlerin Rabbi.
Sâhib Ata’ya
Rabb’in rahmeti, lütfu, yardımı, emirler ve yakınlar
padişahı, ulular ulusu Atabek’in, padişahlar ve sultanlar
babasının, Müslümanlıkla Müslümanların yardımına erişenin
zamanına eş dost olsun. Allah yüceliğini daimi etsin. Doğru
yolu gösterme, doğru yolu buldurma ışığı, kutlu
düşüncelerinin, kutlu tedbirlerinin eşi olsun da bütün
düşüncelerinin, bütün tedbirlerinin sonu güzel ve kutlu olsun.
Bu duacının selamını, duasını kabul etsin verdiğim
zahmetlerin özürlerini hoş görsün. Yüce Allah dilerse her
çalışması, her ululayışı, yakında meyveler verir; o meyveler
de “ardı kesilmemiş ve men edilmemiş”[418] olarak devletinin
tapısına ulaşır.
Kutlu alay, henüz Engûriyye seferinden gelmemişti ki
Emirler padişahının, Allah onu rahmetine bandırsın, rahmetli
Şemseddin Yavtaş’ın[419] zevcesiyle hısımlık kurduğunu
duydum; bu büyük habere pek sevindim; çünkü onlar, bu
duacının oğludur; soyları-boyları, adalet ıssı padişahlardı;
Allah rahmet etsin onlara. Asıl da yanılmaz. Hamdolsun
Allah’a ki onlar, Emirler padişahının dilediği, sevdiği güzel
huylarla bezenmişlerdir. Namusta, eteği temiz oluşta,
Allah’tan korkuşta, yüce himmete vefa göstermede, iyi ad san
ıssı olmada akıllılıkta, Allah’tan çekinmede anlatılmalarına
imkân yok. Kim, buna aykırı söz söylerse hasedinden söyler;
ziyanı da kendi canınadır. Zati deniz, köpeğin ağzıyla
pislenmez ya; ama gene de hasetçi, hasedinden geri kalmaz.
Geri kalsalardı, tertemiz peygamberleri o kadar kınamazdı
hasetçiler. Kınadılar, peygamberlere öyle sözler söylediler,
onları öylesine kınadılar ki peygamberler, o sözlerden, o
kınayışlardan arıydı. Gökyüzüne tükürenin tükürüğü, kendi
yüzüne gelir. Hâsılı ha-setçiler, kendi başlarını yediler; kendi
başlarını ateşe yaktılar. Peygamberler şöyle dursun, ululuk
ıssı Yaratıcı’ya bile bazı şeyler söylediler; iftiralar ettiler. Onu
isteyenleri, ona kulluk edenleri, Yaratıcıları hakkında kötü
sanılara düşürdüler. O hasetçiler, iki çeşittir. Bir bölüğü,
Âdemoğullarından olan, gözlere görünüp duran hasetçilerdir.
Bunların ağızlarından ateşler çıkar. Bir bölüğü de gizlidir,
“insanların gönüllerine vesveseler verirler; gizlice, sinsi
sinsi[420]” gönle düşünceler salarlar; din dostlarını, birbirleri
hakkında kötü sanılara düşürürler. Bunlar vezirler padişahının
reylerinden ırak olsun; Allah’tan dileriz ki melek ilhamı,
Allah yardımı, gece gündüz, hayırlar düşünen, kullukta
bulunan kutlu gönlünün, hatırının, gözünün, kulağının
gözcüsü bekçisi olsun da yüce Allah’ın izniyle dışarıda
bulunan, içerde olan bütün vesveselerden, bütün yol
kesicilerden emin olsun.
O akrabalığın geri kaldığını, geciktiğini duyunca da
gamlandım. Çünkü Allah rahmet etsin, esenlik versin,
Mustafa, “Hayır geciktirilmemeli” buyurur. Çünkü
geciktirmede afatlar vardır. Şeyhlerle Abdal’ın padişahı,
üstün, Allah’tan çekinip sakınan, zahitlerle kulların övüncü,
zamanın Cüneyd’i, Millet ve Din’in Husâmı, bu haberin
gerçek olup olmadığını anlamak üzere tapınıza gelmektedir;
Allah bereketini daimî etsin. Bu duacı da onunla beraber
gelmek isterdi; fakat gönül alçaklığının, dindarlığının son
derecede bulunması yüzünden Emirler padişahı, defalarla bu
duacıya ayağınızın incinmesini istemem; bir iş olursa beni
çağırın demişti. Ben, o kadar bî edeplik de edemem ama
defalarca size arz etmiştim; şeyhler padişahı Husâmeddin’in
sözü, benim sözümdür. O ne yaparsa benim hareketimdir,
aramızda ayrılık yok; onun görüşü, benim görüşümdür; kim
onunla oturursa benimle oturmuş olur; onu hor tutan, onu
üstün sayan, ona ihsanda bulunan, beni hor tutar, beni üstün
sayar, bana ihsanda bulunur; gerçekte o işi, o kötülüğü bu
duacıya yapmıştır demiştim.
Emirler padişahı her hususta onun buyruklarını duysun, onu
önde de hayırlı bilsin, sonda da; iki dünyanın da kutluluğuna
sebep bilsin onu; sadakalarından saysın; namazlarından,
münacatlarından bilsin. Çünkü Allah’ın rahmeti ve esenlik
ona, Mustafa buyurmuştur: “Kim Allah kullarından bir kula,
bir gün hizmet etse Allah’a bir yıl hizmet etmiş gibidir.”
Böylece de bu, iki dünyanın devletinin çoğalmasına,
dileklerin elde edilmesine sebep olur. Emirler padişahı, bizi
gerçek bilmeli; kendisine öğütçü saymalı; hakkında iyilik
düşündüğümüzü de anlamalıdır.
Ebedî olarak başarı ışığıyla kuvvetlensin; öyle olsun ey
âlemlerin Rabbi...
Sâhib Ata’ya
Göğe mensup yardım, Rabb’e ait lütuf, saltanatın özü,
ülkenin direği, padişahlarla sultanların babası, âlemlere
adaleti yayan, mazlumlara sığınak olan, yoksulları besleyip
yetiştiren, en ulu Atabek, devlet ve Dinin Fahri’ne saçılıp
dökülsün. Allah yüceliğini daimi etsin, ona iki dünyada da
ikramda bulunsun. Kutluluk ve devlet, herhâlde, kutlu
tapısından ayrılmasın. Devletinin dostları sevinsinler; dininin,
dünyasının kötülüğünü dileyenler, kahrolsunlar; Muhammed
ve soyu hakkı için...
Selamımızı, dualarımızı okusunlar, görüşmeyi
arzuladığımızı bilsinler. Görüşmedeki kusurun sebebi sizce de
malûmdur ki Hakk’ın takdiri, bizim dileklerimizin üstündedir,
bizse takdirde mahkûmuz. Aradaki ayrılık şu ki: Bazı
mahkûmlar, kendilerini mahkûm bilmezler. Dille, biz
mahkûmuz derler ama gene de haberleri yoktur bundan.
Kendini mahkûm bilen, hüküm tuzağına tutulmuş sayan
kuşun ahvali, o tuzakta belli olur; havada uçan kuşlardan ayırt
edilir. Tutulmuş kuş, havada uçan kuş gibi korkuya düşmez,
aciz olmaz; acaba beni bırakırlar mı yoksa tutup kafese mi
korlar, nereye götürürler ki; nereye gideyim, nereye varayım
demez. Beni nereye götürürler ki der. Yaratıp olgunlaştıran
Allah da insan canlarının kuşlarına mutlak olarak hâkimdir.
Dostlara, bu tuzağın uyanıklığını, bu tuzaktaki başarıyı kerem
buyursun; gerçekten de o, kulları esirger.
Aziz, ulu, soylu boylu, hünerli, iş bilir, inancı temiz
oğlumuz Kıvâmeddin’in ahvalini arz edelim. Allah onun
muradını versin, o Emirler padişahının muhtaçlarındandır,
özü doğru adamlarındandır; sağ oldukça da sizin kereminize
şükretmededir, kereminizi anmadadır. Kutlu alayınız, bu yana
erişmeden önce de Kıvâmeddin, topluluklarda, Emirler
padişahının şükrünü, övüşünü, candan gönülden
söylemedeydi. Yüce Allah’ın lütfundan sonra bütün umudu,
bütün dayana.
Emirler padişahının merhametine, lütfuna, mazlumları
besleyip geliştirmesine bağlıydı; Allah, yüceliğini daimi etsin.
Şimdi onun ekmek kapısını kapatmışlar; fakat gam
yememekte. Çünkü Emirler padişahının ihsan ve merhamet
kapısı, muhtaçlara, sevenlere boyuna açıktır. “Adalet ıssı
padişahın adaleti, insanları kıtlığa bile aldırış etmez bir hâle
kor.” Allah rahmet etsin ve esenlik versin, Peygamber
buyurur ki: Padişah, adalet ıssı ve merhametli olursa kıtlık
yılı, buğdayın darlığı bile halka ziyan vermez. Çünkü
padişahın merhameti, halka, yağmur yağdıran buluttan, ekin
bitiren yerden daha faydalıdır. Yaratıp olgunlaştıran Allah, bu
rahmeti halka baki kılsın; bu rahmetle halka, lütfuyla,
cömertliğiyle yardım etsin.
Emirler padişahının merhametinden umulur ki oğlumuz
Kıvâmeddin’e yardım ederler, merhamet buyururlar da
hizmetini gene verirler. O öğüt, o hüner, o iyi kulluk,
başkalarının elinden gelmez. Bir de şu var ki o; dünyanın
eşsiz, tek eri, şeyhlerin seyyidi, gönüllerin emini, yeryüzünde
Allah’ın has kulu Hak ve Din Husâm’ının akrabasıdır; Allah
lütfunu, bereketini daimi etsin. Onun hakkında ne lütufta
buyururlarsa bu özü doğru kulun hakkında lütuf, buyurmuş
olurlar ve bu da başka lütuflarına, başka minnetlerine katılır.
Oğlumuz Kıvâmeddin pek çok ziyanlara girmiştir ama
utancından tapınıza arz edememektedir.
Ebedî olarak mazlumların yardımına erişin, öyle olsun ey
âlemlerin Rabbi.
Sâhib Ata’ya
Emirler padişahı, adalet ıssı bilgin, kullukta bulunan zahit,
Allah’tan korkan, halkın hâlini hatırını soran, halim ve kerim,
işin sonunu düşünen, Müslümanlığa kuvvet veren,
Müslümanlara sığınak kesilen ulu Atabek, devlet ve Dinin
Fahri’nin hayırlarını, sadakalarını, iyi düşüncelerini, “Kim bir
iyilikle gelirse ona, o iyiliğin on misli var” tapısında makbul
etsin. Allah yardımı ve sonsuz ışık, onun düşüncelerine yol
göstersin; kutlu düşüncelerinin, tedbir ve kararlarının
düğümlerini açsın da her şeyi, nasılsa öylece, yanlışsız
görsün; sonunda, niçin yanlış yaptım; neden tam olarak
görmedim diye pişman olmasın.
Selamlar, dualar gönderirim. Dostlardan, dindar emirin bu
duacı hakkındaki lütuflarını, gönül alışlarını duymadayım;
bunları, bilhassa Allah razılığını elde etmek için yapmada. Bu
dünyada da hacetleri reva olsun, o dünyada da. Bu dünyada
da muradına ersin, o dünyada da. Bu duacı, nerede olursa
olsun, yalnızken de namazlarda da hayır duanızla
oyalanmadadır.
Bundan önce devletli, iş ehli, hünerli, Allah’tan çekinir
oğlumuz Sadreddin hakkında ricada bulunmuştuk; Allah onu,
yüce derecelere ulaştırsın. Yardım buyurmanızı dilemekteyim;
suçu, taksiri yokken geçimini elinden almışlar. Bir zamandır
ki dindar emirin merhametini beklemektedir. Umarız ki
mevkiinizin, devletinizin sadakası, eminliğinizin sürüp
gitmesi ve ahiret azığı olmak üzere onun gönlünü hoş
edersiniz. Pek minnettar olacağımı da bildireyim; çünkü bu
duacının katında, bu şehirde, bu andan sonsuzluğa dek,
onlardan daha aziz, onlardan daha yakın kimsem yoktur.
Onların hakkında ne lütufta bulunursanız, gerçekten de bu
duacının hakkında yapmış olursunuz. O gün, bu duacı, dindar
Emirin katına; Allah onu kuvvetlendirsin; bu işi söylemek
için gelmişti. Fakat fırsat bulamadım. Ancak, onları yanından
ayırma; onlar azizin azizinin de azizleridir diyebildim. Emir
de görür görmez, gönlüm tanıklık etti buyurdu. Emirin gönlü
aydınlanmamış olsaydı, Allah erenleri hakkında böyle bir
sanıya düşmezdi. Şimdi, yüz binlerce rahmet dindar, yoksulu
korur, yetiştirir, melek huylu emirin gönlüne ki böyle bir
tanıklıkta bulundu; gerçektir de. Umarız ki ulular Ulusu,
olgunlar olgunu, arif bilgin, vaktin Cüneyd’i, âlemlerde Allah
velisi; Allah bereketini daimi etsin; Husâmeddin, ahvale dair
ne söyler, ne haber verirse o sözü, o haberi, bu duacının sözü,
bu duacının haberi bilirler; hatta kutlulandıkça kutlulansın,
yüceldikçe yücelsin, Hakk’ın haberi sayarlar. Duacının bu
tanıklıkta hiçbir garezi yoktur; ancak, Allah onu başarı
ışıklarıyla kuvvetlendirsin, Emirler padişahının kutluluğunu
dilerim. Kim buna aykırı bir söz söylerse din yolunu vurmuş
demektir; bunu da mayasında haset vardır da ondan yapar.
Şimdi Emir, Hakk’ın naibidir; Hak ehlini de onun tapısına
bildirmek vaciptir. Böylece, erenlere ihsanda bulunmanın,
vasıtasız olarak Allah’a ihsanda bulunmak olduğunu bilmesi
gerektir. Çünkü yüce Allah, bu topluluğu halk arasından
seçmiştir de buyurmuştur ki: Sizi gören, ben ki Allah’ım, beni
görmüştür; sizi aziz tutan, ben ki Allah’ım, beni aziz
tutmuştur; sizi hor tutan, beni hor tutmuştur. Dilerim, bu
sözler, Emirler padişahı hakkında faydalı olsun. “Esenlik bize
ve Allah’ın temiz kullarına.”
Halkla konuşmayı haram bilirim;
Ama senin sözün geldi mi sözü uzatırda, uzatırım.
“Bir şeyi seven, onu çok anar.” Susuz, suyu çok anar; hele
böylesine bir ebedi, ezelî, baki, cana can katar, sonsuz, Hak
dostlarından kesilmez bengisu olursa. Elini, Hak dostlarının
eteğine atan, onların eteklerine sarılan kişi, yüce Allah izin
verirse bu devlete erer.
Sâhib Ata’ya
Vezirlik dayanağı ve efendilik sediri; ulu vezir, hayırları
yayan, güzel işleri meydana getiren, keremle zamanın
Hâtem’i olan, gelen vezirlerin yüceliklerine sahip bulunan, o
yücelikleri tamamlayan, adalet ve insaf madeni, kerem ve
lütuf denizi, zamanın Âsaf’ı, Mülkün Nizam’ı, padişahlarla
sultanların babası, Sâhib-i Azam, hak, devlet ve Din’in
Fahri’yle boyuna yücelsin, büyüsün, belensin... Allah onu
ebedi başarıyla, uzun bir ömürle, olgun bir devletle, yaygın
bir hikmetle, gözün nurla ışıması gibi ısıtsın; gönlün neşeyle
genişlediği gibi ferahlandırsın. Emeller Kâbe’sini tavaf etmek
için ihrama bürünenlere zemzem olan, arı duru kaynağı haset
ettiği atlı mı tatlı lütuf ve ihsan kaynağı, usanç ve bulanış
tozundan topağından korunsun Muhammed ve soyu hakkı
için.
Sen, yüceliklerde, bütün ümmetlerin övüncüsün;
Adalette, lütufta, ihsanda, keremde herkes,
seninle övünür.
Sonsuz selam, dua ve senalar, gönül ve can âleminden;
dilden dudaktan değil; o ihsan madenine, o din ve devlet
kaynağına, noksansız olarak gelmededir. Ululandıkça
ululansın, o tapının yüceliğine, devletine, yalnızken de
topluluklarda da duacıyız. Gerçekten de insan, dini ve yakin
ehlini korudukça yücelir; soluk, iş güç tohumları hayır ve taat
yerine ektikçe büyür; buluşup kaynaşılmaya değer dostlara
karıştıkça yükselir.
Allah rahmet etsin, esenlik versin, Peygamber; “Bilginleri
ululayın, yoksullarla düşün kalkın” buyurmuştur. Böyle
olmak gerek ki devşirme çağında insan, ziyan etmesin,
pişman olmasın, hasret elini dişlemesin ve “Keşke filanı dost
edinmeseydim” demesin.
Allah’a hamdolsun ki o cömertlikle dopdolu olan varlığı, o
yüce zat, bu huylarla huylanmıştır; bu sıfatlarla övülmededir;
böyle de yaratılmıştır; akıl, kerem, dindarlık yaygısını, dünya
yüzüne yaymadadır.
Her ektiğin tohum biter;
Gücün yettikçe bu tohumu ek.
Sâhib Ata’ya
Selamımızı, tapı kılışımızı kabul buyursunlar. Devletinin
duasını vird edinmişim; lütfuna, nimetine şükretmeye belimi
bağlamışım. Nimet ıssına şükretmek vaciptir; hele usanmadan
küçükleri okşayan, ağırlayan, yüce Allah rızası için boyuna,
öz doğruluğuyla lütufta bulunan kişiye. Allah için yapılan
iyilik, öylesine bir iyiliktir ki bu iyiliği yapanın gökyüzü gibi
tertemiz olan gönlü, halkın birbiri üstüne baş ağrıtmasından,
ihtiyacını bildirmesinden usanmaz, usanç belirtileri, o gönle
uğramaz. Allah, ihsan ıssına verdiği en büyük karşılığı versin;
çalışmasını makbul etsin, devletini arttırsın; sonunu daha da
güzel, daha da hayırlı etsin; yüce, kutlu Allah, önüne ön
olmayan lütfuyla lütuflarda bulunsun ona. Ne de güzel
istenendir Allah.
Vezirler padişahı, hayırlar yapan Sâhib-i Azam’ın Allah
anılışını yüceltsin; hacetleri reva eden, zorlukları açan, âlemi
bezeyen reyine şunu arz edelim ki:
Mektubumuzu sunan gözler ışığı, devletli, hünerli oğlumuz
Sadreddin, Allah muradını versin, şeyhlerin övüncü, zamanın
Cüneyd’i, arş sırlarının emini, halka Hakk’ın hücceti, takva
imamı, hidayet ve yakin güneşi, Hak ve Din Husâmı’nın
oğludur. Üstünlükleri, bu anlatışlara hacet bırakmaz. “Amr’ın
değeri, gerdanlıktan yücedir.”
Allah gölgesini, bereketini, soluklarını daimî etsin. Daima
yalnızlıktadır; yüce himmetlidir; elini hiçbir şeye uzatmaz;
hürdür nasip istemekten; mevki dileğinden dizginini
çekmiştir. “Benim ecrim, ancak Allah’a ait, o verir bana”[421]
deyip kanaat ve yalnızlık bucağında ibadetle meşguldür;
yücelikle, eş dosttur; öz temizliğiyle devletin duasına
dalmıştır, bundan da ayrılmaz. Nitekim Allah onlardan razı
olsun, eski şeyhlerin de sünneti budur. Ancak aziz oğlumuz
Sadreddin, Allah onun gerçekliğini tamamlasın, tahsildedir,
ilim dilemektedir; bu yüzden de geçim hususunda çaresiz
kalmıştır.
Allah’a hamdolsun ki bugün, küçük büyük, herkes vezirler
padişahının sayesinde; Allah yüceliğini kat kat artırsın; bir
mal mülk elde etmiş, bir geçim bulmuştur. Onun da o
yardımdan faydalanması, o gölgeyle gölgelenmesi yaraşır.
Gerçi dilediği bir somun ekmek, ona göre pek azdır; ancak
vezirler padişahının yardımıyla o da bir ferman elde eder,
yücelirse o pek az olan şey, çoğalır. “Senin azına az denmez.”
Büyük kişilerin nevalesini, yücelmek için ararlar, isterler,
yemek için değil.
Yaratıp olgunlaştıran Allah’ın lütfu, keremi gibi, hacetleri
reva edin, rızıkları taksim edici olun. Öyle olsun ey âlemlerin
Rabbi.
Celâleddin Karatay’a[422]
İki dünyanın kutluluğu, gökyüzü rahmetinin yardımı,
seçilmiş beylerin ulusu, büyükler övüncü, himmetleri yüce,
melek huylu, Hakk’a en yakın meleklerin sıfatlarıyla
sıfatlanmış, hayır ve insaf madeni, padişahlarla sultanların en
yakını, zayıfların kaçıp sığındıkları, yoksulların görüşüp
konuşarak esenlik bulduğu zatın, mazlumların yardımına
koşan Millet ve Din Celâl’inin yücelmiş, bezenmiş
zamanlarına eş dost olsun.
Allah yüceliğini daimî etsin; kutluluk, ona hizmetçi
olmaktan; devlet, kapısını beklemekten geri kalmasın; “Ona
ruhumdan ruh üfledim”[423] esintisinden yoksun olmasın;
ululandıkça ululansın, Allah, her durumda ona yardımcı ve
destek olsun; kendisini kuvvetlendirsin; doğru yola götürsün;
korusun, gözetsin onu; çabalarına karşılık lütuflarda
bulunsun, Muhammed ve soyu hakkı için.
O yüce zatın, o latif ve zarif yaratılış sahibinin kutlu rağbeti
ve esirgeyişinin, üstün kişileri yetiştirmeye, bilginlerle
yoksulları kuvvetlendirmeye harcanmakta olduğu apaçık,
gözle görülmektedir. Bu yüzden, gerçeğe ulaşmış Hak
yoksulunun, bir işte, birisinden yardım istemesi gerekirse
“Ben, her şeyi kendi yerine koymayı severim” hükmünce,
ihtiyacını evvela size bildirmesi gerekir.
Şeyhlerle Abdal’ın padişahı, erler arasında Allah’ın sırrı,
tarikatın Cüneyd’i, hakikatin Ebu Yezîd’i, Allah’ın ışıklarıyla
kuvvetlenmiş, Rabb’in ışıklarıyla kudretlenmiş, maarif
güneşinin doğup parlayışıyla yücelmiş, ilahî ışıkların
şimşekleriyle uzlaşmış, Hak ve Din Salah’ının -Allah sırrını
kutlasın ve âlemlere ışığını, bereketini gerisin geriye
göndersin- mirasçıları, bu yakınlarda bir bağ satın almışlar;
parasından beş yüz dirhemini verememişler. Bağ sahibi on
beş gün bile beklemiyor. Bir yardım istemek için her yanı
gördük, gözetledik; bu hayra, bu yardıma, siz asrın tek
kişisinden başka daha uygun, daha layık kimseyi göremedik.
Artık o kadar bir paranın, borç olarak sizden istenmesini öne
aldık.
Yoksulları okşamak, onları geliştirmek, halkın, düzgün, iyi
işler azığına muhtaç olacakları gün için azık hazırlamak
hususundaki âdetinize güvenerek bunu vereceğinizi umuyor,
bu hayrı sizden gözlüyoruz.
Hele ad bakımından yoksul olan, gerçekteyse iki dünyanın
da padişahları bulunan Allah yoksulları için hayır tohumu
ekmenin üstünlüğü, büsbütün meydanda.
Halkın yoksulları, hırkaya, kulluğa tapanlar, onları ayırt
edemesinler, onlara yol bulamasınlar diye, Allah yoksullarına
perde kesilmişlerdir.
Yüce Hak, dünyadaki o tek kişinin can gözünü, güzel
arayışını, mahrum oluş perdesinden korusun. Öyle olsun ey
âlemlerin Rabbi.
Kadı İzzeddin’e[424]
En yüce mevkii gönül genişliğiyle hak kazanmış olan,
üstünlere, değerinin yüceliğiyle üstün olan, geçmişlerin
kalanı, geleceklerin üstadı, iki bölüğün müftüsü, iki mezhebin
imamı, pek büyük, pek ulu er. İnşası mükemmel bilgin, aydın
dolunay, adaleti ve iyi işleri yayan kadılar kadısı,
Müslümanlığın ve Müslümanların yüceliği, doğru yolu
gösteren, tam inancı bildiren bayrak, Hak ve Dinin İzz’i,
Allah yüceliğini daimî etsin. “Kolay şeyi kolaylaştıranı ona,
güçlükten korusun onu;”[425] kutluluk hizmetçi olsun ona;
devlet, kapısında bulunsun; Allah saklasın, korusun onu;
hayırlardan ayırmasın. Bu duacıdan, bu özü doğru
şükredenden, lütuflarını anandan dua ve selamlardan sonra
bilsin ki faydalar veren, eşsiz şeyleri bildiren, o yüce zatla
buluşmak, görüşmek arzusu, haddini aştı. Allah aramızı
birleştirsin; gerçekler yaygıları üstünde, “Tahtlarda karşı
karşıya oturan kardeşler”[426] olarak buluştursun bizi; öyle
olsun ey âlemlerin Rabbi.
Hayalîn gözümde, adın dudağımda;
Anısın gönlümde, nereye yazayım?
Ben ve sen, bir insanı iki etti gitti;
Sensiz, bensizken, sen bendin, ben de sendim.
Ne vakit biz, bizden ayrılacağız da
Ben, sen gidecek; Allah kalacak yalnız?
“Kendisine rahmeti yazdı; acımayı farz etti; sizi bir araya
toplamak için.”[427] Allah aramızı birleştirsin; aramızdan
ayrılığı, uzaklığı uzaklaştırsın.
Ey ter temiz ruhlar, şu toprak yığınlarında,
Ne vakte dek, cehennemliklerin
Duyguları gibi karar edip kalacaksınız?
Ey dirilerin oğulları, şu topraktan baş çıkarın diye
Mahşer sur’unun üfleneceği,
göç davulunun çalınacağı çağ, uzak mıdır ki?
Ebedî bir gece, hoş bir ay ışığı gerek ki
Sana, her yoldan, senin gamını söyleyeyim.
Gönlümde, özleme ait öylesine sözler var ki
Mektuplarla, elçiyle anlatmama imkân yok.
Zamanını bekliyorum; hâl, bir başka hâle döner de;
Bir araya geliriz; ben söylerim, sen dinlersin.
Ben söylerim, sen dinlersin bu sözü, Allah aramızı
birleştirsin sözünün tefsiridir bu söz. Aynı Cem’ olmak
şartıyla bir araya gelindi mi bu topluluk; hâlleri, görünüşte
söz vasıtası olmasa da açar, görür. Hâllerin kimisi açılmadık
kalır, söylemeye ihtiyaç hâsıl olursa topluluk tam değildir;
ayrılık vardır. Çünkü ayrılık, mekân yüzünden değildir; canın
mekânı yoktur ki. Ayrılık, perdeler yüzündendir. Topluluk,
perdelerin, tümden kalkmasıyla olur. Bu, zatı yüce gönlünüze
de açıktır; sözü uzatmaya hacet yok. Aklı başında olana bir
işaret yeter; çünkü akıllı, söyler, derken unutur. Âşığıysa
binlerce işaret bile yetmez; çünkü âşık, söyler, işaret eder;
fakat yalnızca anlamak için değildir bu; tat almak içindir hatta
görünüşte de içyüzde de sevgiliye delalet eder diye bir
bakımdan da özür getiriştir bu.
Şunu bildirelim ki: Aziz oğlumuz, Allah’ı dileyen
Fahreddin; kutluluğu daimî olsun, o tapıya duacıdır; o tapıyı
övmededir. Gece gündüz, aşk dersini tahsil etmekle, Allah’tan
çekinme Tenbîh’ini, kanaat Vecîz’ini, gönül gıdası Vasît’ini,
marifet Basît’ini, gerçeklik durağı Câmiu’l-Kebîr’ini
okumakla meşguldür. Usul’ün usulünün usulüne dalmadadır;
bilgilerden geçmeye, malûma erişmeye himmet ve gayret
göstermededir ki o da yüce Hak’tır. Rahmetli kız kardeşi, o
yana göçmüştü; Allah yarlıgasın, suçlarını örtsün. Elde
bulunan terekenin, hayra sarf edilmesi, yani rahmetlinin
kardeşine verilmesi, elbette iyidir; rahmetlinin de sadakası
olur bu. “Akrabanın kimisi, kimisinden daha ileridir Allah
kitabında, Allah buyruğunda.”[428]
Hele dinî rahim sılasını, en tüm olarak yerine getiren ve
kendisini diriltmeye çalışan böylesine bir akraba olursa.
Çünkü bu çalışma, “Kim onu diriltirse bütün insanları
diriltmiş gibidir”[429] hükmünce, bütün yaratıkları diriltmektir
gerçekten.
Özü doğru oğlumuz Sadreddin; kutluluğu daimî olsun;
vekâlet hükmüyle gelmektedir. Efendice, babaca
lütfedeceğinizi, küçükleri koruma, hayırlar yapma töresine
uyacağınızı umarız; böylece de Hak, müstahak olana erişir;
rahmetlinin de ruhu şad olur. Bu hayrınız da “insanların,
kendileri için önceden getirdikleri hayırlara muhtaç
olacaklarına göre”[430] zahire olur da “Bir an adalet etmek,
altmış yıl ibadetten hayırlıdır” sözünün sırrı, o gün meydana
çıkar; açılır görünür. Çünkü o gün, “Bir gündür ki sırlar
meydana çıkar.”[431]
Bundan önce yaptığınız ve hâlâ da biz bulunmasak bile
hatırımızı korumak, ayıpları örtmek yönünden yapa geldiğiniz
lütufların şükrü bize düşer; karşılığını vermekse Allah’a,
Allah, ihsan ıssına verdiği en güzel sevabı versin size.
“Gerçekten de Allah, zerre kadar zulmetmez; yapılan iş, güzel
bir işse onun sevabını kat kat arttırır; ona, kendi katından pek
büyük bir ecir verir.”[432]
Aşk ehlini ağırlamak, büyüklüktendir;
Aşk ümmeti, ümmetlerin en arığıdır.
Esenlik size ve civarınızdakilere; bir gün, vadinize konan
kişiye; gündüzün toplantınızda bulunanlara. “Selam olsun ona
doğduğu gün, öldüğü gün, diri olarak gönderileceği gün.”[433]
Ebedî olarak yaratıkların imdadına erişin, gerçekleri apaçık
bildirin vesselam.
Tabib Ekmeleddin’e[434]
Hekimlerin padişahı, yaşayış mücevherlerinin en temizi, en
aydını, belalar zehirlerinin panzehiri, akıllar ağacının
meyvesi, boş şeyleri kökünden çıkarıp atan, güzel, övülmeye
değer huylar sahibi, dilenip istenen mertebelere ulaşmış olan,
hakikat ehlini razı eden, tam inanç kaynağı kesilen, Allah’tan
çekinip sakınan, susuzlar için kapısı en hayırlı su içecek yer
olan, düşünceleri yüce, ulular ulusu, Hakk’ın ve Din’in
Ekmel’inin selamları geldi, erişti.
Allah, o ruh huzurunun, o fetihler anahtarının üstünlüğünü,
büyüklüğünü, yakınlığını, bağışını daimî etsin, bağışlarda
bulunana verdiği en hayırlı karşılığı versin. O selamlar, selam
gönderenin keremine, üstünlüğüne benziyordu; ululuğunun,
büyüklüğünün şeklindeydi; yüceliğiyle, soyunun temizliğiyle
eşti. O selamlardan, biz, sevgi kokusunu aldık; sevgideki öz
doğruluğunu duyduk. Karşılığında şükürler ettik, dualarda
bulunduk.
Atları her seven, binici sayılmaz;
Her at koşturana süvari denmez.
Hamdolsun Allah’a ki ona üstünlük özelliği verdi; herkesten
ileriye geçirerek kuvvetlendirdi onu; yücelik elbisesine
bürüdü. Hayrını, üstünlüğünü çoğalttı; söz bakımından da
hayırlara yöneltti onu, iş bakımından da. Heyecanımız,
şevkimizi artırdı; kat kat fazlalaştırdı.
Biz de selamlar, dualar ederiz. İnsanın özünü rahata
kavuşturan, uzlaşmasını olgunlaştıran, akıl bakımından
mevkiini yücelten, ihsanlarını andırıp ömrüne ömür katan o
aziz yüzü görmeyi pek arzuladık; susadık âdeta. O yüzü
görmek, pek büyük nimetlere, pek büyük ihsanlara nail
olmakla bir bence, hatta daha da üstün. Sizi görmek, bütün
bunları elde etmeye sebep; bunu böyle bilin. Umarım ki en
kutlu bir zamanda buluşup görüşmemiz müyesser olur;
sebepleri hazırlanır.
Husâmeddin Çelebi’ye[435]
Yüceler dolu ay gibi bir esenlik sana;
Teni taze gül gibi kokan bir esenlik...
Şebboy gibi kokular yayan esenlik,
Taze hurma gibi tatlı, hoş bir esenlik...
Yüce Allah, gizli şeyleri bilir ya; ben de bilirim ki “Allah
tanıklık eder”[436] vadesi hükmünce Allah, vakti gelince ben
tanıklık etmesem de her şeye tanıklık eder; hele Hak ve Din
Husâmı’nın duyan, lütuf ıssı bulunan kulağına sabah akşam,
boyuna tanıklık etmededir; tanıklığı hiç kesilmez. Allah
bereketini daimî etsin; ömrünün uzunluğuyla, işinin
yüceliğiyle âlemleri faydalandırsın. O, aklı başında uyanık bir
erdir; sözlerinde de olgundur, işlerinde de hâllerinde de
bilgide de kullukta da. Parlak duyucudur; aklı başında uyanık.
Hilm ve kerem ıssıdır; parlayıp duran ebedî ışık. Yücedir,
zariftir; hazırdır, nazırdır; ebedîdir, bir olan Allah’a
mensuptur. Bana hem oğuldur hem baba; hem ışıktır kem göz;
hem görünendir hem görüş. Selamlarımı, dualarımı yele sunar
da yollarım; özlemimi, görmeyi pek istediğimi seher yelinin
eline verir de onunla gönderirim; onunla arz ederim.
And olsun o Allah’a ki ululuğu yüzünden
yüceliği, üstünlüğü,
Gökyüzü küpüne bile sığmaz;
Özlemime dair arz edeceğim sözler,
yazacağım yazılar;
Parmaklarımın anlatışına bile sığmaz.
Ancak şu beden bineği, illetlerle dopdolu... Kimi hastadır,
kimi sağ... Kimi kaplan kesilir; kimi aksak merkep... Gönül
dileğince hiç mi hiç rahvan yürümez. Kimi seke seke gider;
kimi düşe kalka. Kimi yürür varır; kimi sınar, döner... Ne
ölüyor, ne sağ esen oluyor. Boyuna selam göndermek isterim,
yeniden yeniye gelip çatan olayların özürlerini söylemek
dilerim ama fırsat bulayım, şu hastalığımdan bir akşam yahut
bir sabah, hırsızlamacasına bir çağ ele geçireyim de kendi
selamımı kendim yerine getireyim derim.
Aslanların enseleri, kendilerini
sıkıntıya uğratan şeyleri,
kendileri giderdiklerindendir ki yoğundur.
Hamdolsun yüce Allah’a ki gelmekte de selam göndermekte
de zamanın afeti, yaratılanların Rabbinin gayreti, yüzlerce kez
gecikmelere sebep oldu; hiçbir özürle de bu hâl tarif
edilemez; ama aydın gönlünüz de bilir ki canların neliksiz,
niteliksiz buluşup kavuşmaları, birleşip kaynaşmaları, taklidin
de ötesindedir, delille anlaşılmanın da ötesinde. Bu, hiçbir
birleşmeye, buluşmaya benzemez.
Yüce Allah’ın lütfuyla inanmışız ki ölüm Zülfikar’ı, bütün
sebepleri keser de bu birleşmeyi kesemez. Mezarın karanlığı,
bir tek Allah’ın lütfuyla, onu örtemez; kıyamet tufanı, ona
gevşeklik veremez; çünkü ona, “kalan tertemiz şeyler”[437]
diye lakap verilmiştir adları ve lakapları Yaratan tarafından.
Bugünler de duymuşsunuzdur, özü doğru kişilerden biri, bir
davet tertipliyor. O aziz; mizacının nazikliği, latifliği
yüzünden, davetlerde hazır bulunmaktan kaçar ama kutlu
huzuru olmaksızın da bu davete icabet etmeyi istemiyorum.
Hani, “Gönül huzuru olmadan namaz olmaz” denmiştir.
O kişinin kuluyum ben ki biz siz de hoştur;
O kişinin gamına eşim dostum ki
yalnızken de hoştur o.
Derler ki:
Vefasında ne lezzetler var;
Ondan haberim yok ama cefaları da hoştur.
O anlık, o vefa madeninin cefasından söz etmenin de yeri
mi? Gücü yettikçe bedenini vefa hâline getirmededir; gece
gündüz, bu zayıfa yardımda bulunmadadır. Bugünse bedeni
zayıf bir hâle geldi, kutlu canı kuvvet buldu; hani söyleyen,
bu hâli şöyle anlatır:
Bir zaman geldi ki sevgilinin vuslatı gibi
kutlu bir hâle döndü;
Bedenin ölümü yüzünden gönül ışığı dirildi.
Rûhü’l-kudüs’ün kuvvetiyle bu zayıfın yardımındadır;
lütufları, yardımları, bu zayıfa erişip durmadadır. Nimet ıssına
şükretmek de vaciptir.
Bizi davet edene bahaneler icat ettim; daveti yarına, öbür
güne attım; bunu da kutlu kademinizle kutlanırlar, mübarek
yüzünüzü görürler de neşelenirler, o davet de gülbeşeker gibi
siner dedim de yaptım. Fakat huzurunuzla, gülümsemenizle
sinmesi nasip değilmiş. O savuşturmalar, o bahaneler bulma,
uzadıkça uzadı; o dostun da gönlü kınamaya başladı;
bahaneleri kınamaya koyuldu. Vadenin zamanı uzadıkça siz,
azizimizin latif, zarif, şerif hayaliyle yetinmek zorunda
kaldık.
Hepsi üstün olsa da zevkin,
şevkin bir kısmiyle yetinmeye razı olduk.
Temiz su bulamayan kimse teyemmüm eder elbet.
Sizin yüzünüz gözünüz, o ulu hakikatin hayalîdir. Baki
olsun, ebedî olsun, hiç eksilmesin; biz bu hayalin hayaliyle
yetinmedeyiz.
Bu birkaç söz, gönülsüz elsiz; ne aklımız başımızda, ne
sarhoş olarak şöylece yazılıverdi. Özür dilemeye ihtiyaç yok.
Çünkü kutlu gönlünüzde bir adamım var; vasıtasız olarak
orada hazır. Benim özrümü, benden daha iyi, daha fasih, daha
doğru, daha töhmetsiz olarak istemekte; baki olsun.
Allah öyle bir hâlde bizi buluştursun, birleştirsin ki bu
birleşmek, ancak onun katındadır; her türlü topluluğun
ötesindedir; önceki buluşmadan daha da yücedir, daha da
üstün ve tatlı; hem de ne sonu vardır, ne ilerisi, öyle olsun ey
âlemlerin Rabbi. Baş ağrıtma derdi, usandırma korkusu
olmasaydı, yeni ay gibi erimiş bitmiş gönlümün ahvalini
yazardım. Ama sen, ululuk ıssı Allah’ın zatının tertemiz
ışıklarıyla, yazılmayanı da ebedî olarak oku.
Husâmeddin Çelebi’ye
Efendimin yüce tapısına, canla gönülle bağlandığım
efendime arz edeyim ki dün gece, iyiden iyiye gelmeyi
kurmuştum; fakat bedenimin zayıflığı, azim dizginini maksat
yönünden çevirdi.
Yel, gemileri istemedikleri yöne çevirir, götürür.
Bilirsiniz ki her yaradılışımın perçemi, Yaratan’ın elindedir.
“Hiçbir canlı, hiçbir yürüyen yoktur ki o, o yaratılmışın
perçeminden tutmuş olmasın.”[438] Güneşin dizgini de onun
kudret elindedir, zerrenin dizgini de. Her zerreyi, dilediği yola
götürüp durmadadır. Bugün de o zayıflığın eseri var. Ama o
yüce, zarif, latif zata beslediğim muhabbet cevherinde, sevgi
mizacında, aşkta, birlikte, bağlılıkta, onunla kaynaşmada,
Allah’a hamdolsun, hiçbir pörsüyüş, hiçbir zayıflık yoktur;
olmamıştır, olmaz da; çünkü öz ve hakikat, dışa gelen her
zayıflık afetinden korunur; dışa gelen her zayıflık, için ışığı,
gücü yüzünden, tezce sağlığa esenliğe döner. Allah hemen, o
zatı, gökyüzünden yağan yüceliklerle, ilahî bağışlarla ebedî
etsin, eksik etmesin. Yalnız gerçek olan özdeki, o sevgilinin
sevgi evi, aşk hazinesi olan bu duacının gönlündeki sevgiye
bir zayıflık gelmeye görsün. Çünkü ondan sonra ne yaşayışı
isterim artık, ne dünyayı kabul ederim.
Âlemden maksat Âdem’dir;
Âdemden maksatsa o demdir.
Bedenden maksat, canın gelişmesidir; candan maksat,
organlarla duyguların düzenidir; organlarla duyguların
düzeninden maksat da gönlün olgunluğudur. Gönülden
maksatsa o gönüldesin sevgisidir. Allah yüceliğini uzatsın;
kutluluğunu kat-kat arttırsın; âlemleri, uzun ömrüyle
faydalandırsın, soluklarıyla bizi kutlasın. Haberleri gizlemek
için tavsiyede bulunmuştunuz; kimden gizlenmesi mümkünse
ondan gizlemeyi gerekli bilmedeyim. Ama benden de daha
fazla bilen kişiden gizlemeye uğraşmak, onu, daha fazla
meydana çıkarmak için kızıştırmaktır; daha fazla meydana
çıkarmaya girişir o kişi. Yani, bil ki demek ister, ben bunu
biliyorum, bil ki benden gizlemeye imkân yoktur der.
Sanır ki önemsiz saysa haberi olmadığına hükmederler.
Sanır ki ona gülerler, ondan gizlerler. Halkın çoğu, işlerini
baç almak için görürler; kâr için değil; halkı alt etmek, onları,
kendi aklına fikrine hayran etmek isterler. Bu da nefis
nekesliğidir, nefis tamahkârlığı. Çünkü onlar, bilmezler ki
akıl, başka bir şeydir. Bu aklı, bu anlayışı bırakmadıkça o
akıl, yüz göstermez. Bu akıl yüzünden aptal olmadıkça o akıl
yüzünden aptal olursun. Yüce reyinize bu da malûmdur zati.
Şimdilik, özür getirme hususunda bu kadarı yeter; size,
bundan daha azı da yeter ya. Çünkü sizin gönlünüzde benim
bir adamım vardır ki içten içe, bundan daha iyi özürler diler
sizden. Kimin gönülde özür dileyen bir dostu konak
tutmamışsa onu görüp gözetmezse dış yüzünden özür
getirmesinin faydası yoktur.
Allah bundan saklasın beklesin. Ebedî olarak ihsan ıssı
olun.
Husâmeddin Çelebi’ye
Gülen gül, gülmez de ne yapar?
Miskle bayrak bağlayıp yüceltmez de ne eder?
Yüce Allah’ın seçtiği, kendi kerem ve lütuf sıfatlarının
elbisesini giydirdiği, başına “Biz bilerek onları, âlemlere
seçtik, üstün ettik” tacını vurduğu kişi, kulu okşayıp
yetiştirmez, küçükleri besleyip geliştirmez de ne eder?
Allah, âlemler üstünde, gölgesini daimî etsin. Yüz kez,
halkı da tanık tuttum, Yaratan’ı da; o hizmete layık zat, ne
düşünürse benim en son düşüncemdir o; ne buyurursa ne
söylerse benim sözümdür o söz. Allah, bizim can
dileklerimizi yerine getirmek istedi de onun kutlu şeklini
ortaya koydu. Canımızın ne dileği varsa şüphe yok ki hizmete
layık Husâmeddin’in sözlerinden, işaretlerinden parıldar;
Mevla, kendisine hizmet edilmekten alıkoymasın onu. O
dilek, isterse görünüşte meydana gelsin, olsun, isterse
olmasın; böyledir bu. Bahâeddin’e, onun baba ve ana soyuna
bu yücelik yeter ki o güneş huylu gönle yardım etmektedirler,
esirgemektedirler onu. Siz ne buyuruyorsanız, birisi çıkar da
“Bunu Mevlana söylememiştir, Çelebi söylüyor” derse
yanlışa düşmüştür, suç işlemiştir.
Her iki varlık âleminden de bir yalnızlık bucağını
seçmişsin; küfürden de dinden de dışarı, bir başka yol
tutmuşsun. Sevgilinin civarında bulunan bengisu kaynağından
içmişsin de bu yüzden, kıyamete dek İskender saltanatını elde
etmişsin. Tümden şeker kesilsem, yine sana, gereği gibi
şükredemem; tümden özür kesilsem, yine özer getiremem
sana.
Binlerce selamdan, şükürden sonra bilin ki görmek isteği,
günden güne artmaktadır. Kutluluğunuza dua etmekteyim;
hayır duanızla oyalanmaktayım. Dileyenlerin, bu zamandaki
kusurluların sığınağı olan, yardım isteyenlerin yardımına
koşan, merhamet olgunluğuyla dudağına dek dopdolu
bulunan, kötülüğü gidermede, özürleri kabul etmede, şefaat
düşünüşte eşsiz olan ve adamlıkta, derecesi ancak Allah
tarafından bilinen o devlet, âlemden kesilmesin; öyle olsun ey
âlemlerin Rabbi. Ahir zaman belalarını sürüp gideren o en
büyük koruyuş, dilerim korunsun; saklanıp beklensin. Öyle
olsun ey âlemlerin Rabbi.
Himmetinize şükürler etmekteyim.
Benim söyleyeceğim, dileyeceğim özürleri de siz söyleyin,
siz dileyin.
Taceddin Mu’tez’e[439]
Büyüklerin, kutlu kişilerin övündükleri ulular ulusu, büyük
vezirin vezirler padişahının, gerçeğe yardımcı olanın, büyük
soylu boylu, Müslümanlığın ve Müslümanların dayancı
güvenci olan devlet ve Din Tac’ının yüce gönlü de bilir ki
“Müslümanlık garip olarak başlamıştır; garip olarak döner.”
Allah, o zatın yüceliğini daimî etsin; devletini kat kat artırsın;
katından bir ruhla kuvvetlendirsin onu. Selamdan, duadan,
ısrarlarımızdan dolayı özürlerimizi bildirdikten sonra şunu da
arz edelim ki:
Canında, Müslümanlıktan behreler olan, Müslümanlıktan
feyizler alan kişi, halk arasında garip olur; halk, onunla
uzlaşamaz, bağdaşamaz. Bu çeşit kişiler, yabancı gibi
yaşarlar. Nitekim peygamberlerle erenleri öldürmek
istemişlerdir; onlara töhmetler isnat etmişlerdir; şehirlerden
çıkarmışlardır onları; yüce Hak da anlatır; “Bir bölüğünü
yalanladınız; bir bölüğünü öldürdünüz”[440] der ya. Derken
Allah’ın yardımı gelir çatar. Karada yaşayan hayvanlar da
denizde yaşayanlarla aynı boydandır, aynı soydan, aynı
şehirden; ama gene de bir birleriyle uzlaşamazlar,
bağdaşamazlar. Nitekim İbrahim, babasına, akrabasına,
onların yabancılığını görünce “Biz, sizden uzağız”[441] dedi.
Ancak, bir garip ola ki onun da öbür garibin kumaşından bir
elbisesi buluna; o garibin dağlandığı ateşle dağlana. Bu
garipten, garipçesine bir soluk duydu mu, aynı cinsten oluş,
aynı şehirden bulunuş gayreti coşar-köpürür de aralarında bir
yakınlık belirir. Çünkü “Söz budur ancak: İnananlar,
kardeştir.”[442]
“Her garibin, başka bir garipte nasibi vardır.” Sizin
niyazınız da sizin öz doğruluğunuz da eşsizdir, tektir, gariptir.
Size de gizli değildir ki bu duacının, şeyhlerin övüncünün
istihkakı hususunda gösterdiği istek, dilediği dilek,
garezsizdir, sebepsizdir; taklide, kıyasa uyup
istememekteyim. Allah onun bereketini daimî etsin.
Rahmetli Ziyâeddin, gerçi herkes, kendi durağında iyidir
ama nereden nereye? Yüzyıl nefsiyle savaşmalıydı, gene de
onların bulduğunu bulamazdı. Nasıl bulabilirdi ki nasibi o
kadardı; fazla değildi. Şu iki makamın, şeyhlerin övüncüne
verilmesini istedik, iyiyi kötüden ayırt edemeyen gönülleri,
gözleri kör düşmanlar, garez besleyenler, yol kesiyorlar; bu
iki makam, çoktur diyorlar. Vallahi de bu duacının dileği,
mülkün, devletin düzene girmesidir; tallahi de böyle...
Bu mektupta daha fazla anlatamayacağım. Ahiret azığı için
bunalma gününde, elinizden tutması için bu büyük hayra
yardım buyurmanızı istemekteyiz. Vasiyete de hacet yoktur.
Ustan, aşktır senin, oraya varınca
Zati o, hâl diliyle sana söyledi mi dediğini yap.
Bilirim ki inciyi, saman çöpünden ayırt edersin;
Yahut akdoğanı, sinekten ayırt edebilirsin.
Her demirin bir değeri vardır, faydası yok değildir; ama akıl
da bilir, anlar ki bir demirin, kâinatın aynası olabilmesi,
âlemin elini tutabilmesi için ne kadar tasalar çekmesi, ne
kadar zaman mücahedelerde bulunması gerektir.
Kalem, buraya gelince kırıldı gitti.
Ebedî olarak başarılar elde edin.
Taceddin Mu’tez’e
Aslı ulu, sürçmesi az, huyları güzel, âdetleri övülesi, gönlü
açık, kadri yüce, yeryüzünde Allah yardımı, zayıflarla
düşkünlerin sığınağı olan, Allah’ın ebedî ihsanıyla
kuvvetlenmiş, daimî devlete erişmiş bulunan emirler
padişahının, ahiret saltanatına bir vesile olan dünya
saltanatını, noksan sıfatlardan arı olan, sanı üstün bulunan
yüce Allah, noksansız bir hâle getirsin; Allah, kınanmaktan
korunmuş daimî devletle ululuğunu sonsuz etsin. Kendisine,
bu duacıdan selamlar, dualar. “Nice yüzler, öğün, parıl parıl
parlar; güler, sevinir”[443] ayetiyle övülen yüzlerden olası
kutlu yüzünüzü görmeyi, görüşüp buluşmayı arzulamaktayım.
Nimetlerinize teşekkürler etmekteyim. Sonsuz kereminizi,
ihsanınızı anıp durmaktayım. Allah kabul etsin; ihsan ıssına
verdiği en güzel karşılığı versin ona. “Gerçekten de Allah,
zerre kadar bile zulmetmez; yapılan iş, güzelse sevabını kat
kat arttırır; kendi katından pek büyük ecir verir.”[444]
Özlemimiz, sevgimiz, gönüllerimizin uzlaşması miktarınca
mektup yazmak gerekseydi, bu duacının, o nimetler ıssına, o
ihsan ve kerem ıssına her gün uzun bir mektup yazması
lazımdı; ama akıl, baş ağrıtma, üstüne düşme kapısının
açılmasına fetva vermiyor. “Sevgi gizlenemez ama değil mi ki
bir definedir sevgi; definenin de gizli kalması elbette daha
doğru.”
Aşk, gönüldeki sır, nasıl gizli kalabilir ki
Ama sevginin gizlenmesi, onları rezil rüsva ediyor.
Aşk, gönüldeki sır, nasıl gizli kalabilir ki
Gözden yüze bakan binlerce görüş ıssı var.
“Gönülden gönüle pencere var.” Daimî olsun bu sevgi.
Çünkü “Yüce Allah’a en sevgili olan, Allah katında en üstün
olan şey, yüce Allah için birisini sevmektir.” Yaptığınız
hayırlar yüzünden bu bucakta, âmândayız; hayır ıssı olanlar
da eminlikle yüce işlere, o sayede koyulmuşlardır. Bütün
bunların sevabı da o âlemin tek erine aittir. Âdetlerin en
hayırlısı, dinin harimini korumak, Müslümanların oturdukları
yerleri görüp gözetmektir. Allah onu kuvvetlendirsin,
gözlesin; üstün ve hayırlı işler görmekten alıkoymasın.
Mektubumu getiren Bahâeddin, Allah güzelliğini arttırsın,
hizmetinize yönelmiştir. Allah rahmet etsin, esenlik versin;
Peygamber, “Kim, işi darmadağın olan birisinin işini düzene
sokarsa Allah da onun işini düzene sokar” demiştir.
Umarız ki inayet gözüyle görülür de şükrederek lütfunuzu
anarak döner; böylece de bütün muhtaçlar, güzel övüşünüze
koyulur; yüce Allah dilerse siz de pek çok sevap elde
edersiniz.
Taceddin Mu’tez’e
Emirlerin, kutlu kişilerin padişahı, bunda kalanların
yardımına erişen, mazlumların sığınağı olan, her yanda ünü
duyulan Horasan ile Irak’ın övüncü, yoksulların eşi dostu,
üstün kişilerin yetiştiricisi, Müslüman ülkesinden düşmanları
süren, halkın güvenci, dayancı olan Sâhib-i A’zam devlet ve
Din’in Tac’ının yüce meclisi, o meclisin huzuru, hak ettiği
devlet tadıyla, onun esirgeyişine, bağışına uygun, o himmete
eşit bir sevapla, o niyete yarar bir karşılıkla öylesine bir
devletle sürüp gitsin.
Devlet, elversin ona, zaman, uygun olsun. Üstün ve yüce
Allah, bütün çalışmalarından razı olsun, her hâlde gözcü,
bekçi kesilsin ona. Allah yüceliğini daimî etsin.
Gizli şeyleri bilen Allah bilir ki bu duacı, o kerem ıssının
lütuflarını unutmamışımdır; Allah yüceliğini daimî etsin,
boyuna o lütufları anıp durmadayım; o nimetlere
şükretmedeyim. O dostluk, her gün, daha da pekişmededir,
daha da artmadadır. Gerçek olarak şunu da biliyorum ki
inanç, birlik, günden güne, o yandan da artmada. Çünkü
“kalpten kalbe pencere var; gönüller görür.” Akıl da delil de
bunun böyle olmasını gerekli kılar. Elbette sevgi de iki
yandan olur; iltifat da dostluk da. Özlemin, dileğin artısı, iki
taraftandır; dostluk, ister Hak’la olsun, ister halkla, asla tek
taraflı olamaz; olmamıştır; böyle bir şey düşünülemez de. Bir
elin sesi çıkmaz; iki oyuncu, bir ayaküstünde duramaz. “O,
sizi sever” hükmü, “Onlar da onu severler”[445] hükmü
olmadıkça verilemez; “Allah onlardan razı olmuştur” hükmü,
“Onlar da Allah’tan razı olmuşlardır” hükmü olmadıkça yer
bulamaz.[446]
Selamımızı, dualarımızı aldıktan, doğrulukla, temizlikle
okuduktan sonra şunu bilmek gerek ki yüce buluşmamıza
çektiğimiz özlem, bakışı görüşü kısa akılla anlaşılacak,
ayağını direyemeyen sabırla erişilecek dereceden çok
üstündür.
Gizli âlemde şaşılacak şeyler vardır; geceler gebedir.
Böylece de onların sonuçları, eserleri âlemde meydana çıkar;
gönüllerde şevkler, başlarda sevdalar belirir ki bunlar, o
sonuçları meydana getiren şeylerdir; onları çeker, belirtir;
onlara yalvarır yakarır... Derken gizli âlemde olan,
görünmeyen şeyler, hani o gecelerin gebe kaldığı şeyler;
bütün bunlar, varlık âlemine gelir, belirir, şekle bürünür.
Ululandıkça ululansın, Hak, bu dünyada da o dünyada da
göze görünmeyen her düşünceyi, yaratıp bir şekle burur, o
düşünceyi, hangi şekle layıksa o şekle sokar da göze gösterir;
o düşünceyi, düşünen kişiye eş dost eder. “Kerem ıssıysa
kerem eder sana, ulular seni; kötüyse nekesse ısırır seni.”
Yüce Allah’a hamdolsun ki Emirler padişahı, Allah onun
yüceliğini daimî etsin; bu işi bilmiştir, buna inanmıştır. Bu
yüzden de bütün düşüncesi, Allah’ın buyruğunu ululamak,
Allah’ın yaratıklarını esirgemektir. Yaralarına merhem
koymak, ellerini tutmak için kulağı, boyuna mazlumların
feryadındadır; gözü boyuna zulüm görenlerin tarafındadır.
Yüce Allah, her zaman, başarı üstüne başarısını arttırsın;
kuvvet üstüne kuvvet versin ona. Öyle olsun ey âlemlerin
Rabbi…
İnancı tam olan, boyuna kullukta bulunan aziz oğlumuz Ahî
Muhammed, Allah üstün etsin onu, o tapının pek eski
kullarındandır; o tapının yüceliğini dileyenlerdendir; o tapının
acıyışıyla beslenip yetişmiştir; o nimetin sütünü emerek
gelişmiştir. Şimdi, o padişahçasına acıyışı umarak oraya
yönelmiştir.
Tam bir umutsuzluğa düşüp şaşırmıştı; o ulu kişinin
gazabına uğramış, ayrılık mihnetine düşmüş, yoksun bir hâle
gelmişti; sonra gene o üstün erin bağışlamasıyla yüceliğe
ulaşmış, dirilmişti. Umarız ki “Rabb’imiz, biz nefislerimize
zulmettik“[447] diye sızlanışları, “öfkelerini yenenleri,
insanları bağışlayanları, ihsanda bulunanları Allah sever”[448]
diye övülen kerem tapısında makbul olmuştur da gene
kulların halkasına girmeye yol bulur; o devlet Kâbe’sinin
mücavirlerinden olur. Çünkü Allah yüceliğini daimî etsin,
onun gibi çokları, o tapıya gönül bağlamıştır, o kaynağa
susamıştır.
Muştuluğa erdik de öyle bir gün geçirdik ki… Sanki o gün,
bu zamanın günlerinden değildi.
Zati şimdi, o iltifata eriş yerinden, o devlet madeninden
özge sığınılacak, güvenilecek bir yer, ne biliyor, ne de istiyor.
A saki, önce sunduğun şaraptan
İki koca sağrak doldur, sun da neşeyi arttır.
Onu tattırmasaydın bize…
Ama değil mi ki küpün kapağını açtın,
tattırdın; sun bari de sarhoş et, yık yerlere bizi.
O tapının sevgisini, canının yancağızına bağlamış, umut
sürmesini yalvarış gözüne çekmiş, oraya geliyor. Elinde
armağan olarak da o tapıdan asla reddedilmeyen bu özü doğru
duacının şefaatiyle sonsuz merhametinizden başka bir şey
yok.
Dünyada eşi bulunmayan o tek erin ihsanından,
padişahlığından, yoksulları okşayışından umulan şey de onun
darmadağın ahvaline bir düzen vermek, yardım ederek onu
ağırlayıp diriltmektir. “Kim, birisini diriltirse bütün insanları
diriltmiş gibidir.”[449]
Bir hür kişiyi lütfederek kul etmen,
Binlerce kul azat etmenden yeğdir.
Ebedî olarak yaratıklara yardımcı olun.
Öyle olsun ey âlemlerin Rabbi.
Hacı Emir’e[450]
Ebedî kutluluk, sonsuz devlet ve Allah razılığı, zahit, âbid,
soylu soplu, ahdi güzel savaş eri, yüce himmetli Hacı Emir’in
kutlu zamanına eş dost olsun. Allah bereketini daimî etsin;
onu kuvvetlendirsin; ona yardım etsin.
Yüce Allah, onun, iyilikler düşünen kutlu gönlünü, ilhamlar
geldiği, keremlerin kerametlerin çıktığı yer etsin. Dostlarının
gözleri aydın olsun, muratlarına erişsinler... Düşmanları, öç
alınarak kahrolsun; esenlik ona, Muhammed hakkı için.
Yaratıp olgunlaştıran yüce Allah, buluşmamıza tezce bir
sebep yaratsın; gerçekten de o, sebepleri yaratandır.
Geç geldin, kucağımdan da tez gittin,
Geç gelip tez gitmek, gülün işidir.
Şunu da iyiden iyiye biliyorum ki o aziz, nerede olursa
olsun, tertemiz yaradılışı, melek huyu, kendisiyle biledir;
şüphe yok ki onu, hayırlara, güzel işlere, eş-dost edecektir;
yüce dereceleri, göklerin Rabb’inin razılığını dilemeye sevk
edecektir.
Gece, boyuna gecedir; gündüz de gündüz.
Gülfidanı, gül verir,
yaban gülü de yaban gülü
Pabuç dikmeyi sanat edinen kişi,
Hangi şehre giderse gitsin, pabuç dikicidir.
“Nerede olursam olayım, beni kutlu etmiştir.”[451] Hatta şu
olup bozuluş âleminde bulunan her güzel, hoş, ihsan ıssı can,
bu âlemden göçünce, o gerçek âleme varınca burada ne
işteyse orada da o işe koyulur. “Nasıl yaşarsanız öyle
ölürsünüz; nasıl ölürseniz öyle haşredilirsiniz.” Gerçektir
Allah elçisi, gerçek söylemiştir; Allah’ın rahmeti ve esenlik
ona. O aziz, burada da orada da yolda da durakta da Hakk’ın
verdiği başarıyla, aslının tertemiz çekişiyle, boyuna ayağını
kutluluk merdivenine kor, yakınlık miracına koşar. Allah
ayaklarını pekiştirsin. Özlem çeken duacıya, o azizin ayrılığı
pek güç geliyor.
Seni görmediğim gün, bir ay kadar;
Seni görmediğim bir aysa bin yıl kadar uzamada.
“Topluluk rahmet, ayrılık azap...” Allah, aramızdaki
uzaklığı kaldırsın, buluştursun bizi.
Bize ayrılığı gösteren Allah, umarım ki kavuşup buluşma
yolunu da kolaylaştırır.
Kadı Kemaleddin’e[452]
Yüceliğe, gönlünün genişliğiyle müstahak olana, kadriyle
kadıların hayırlısı bulunana; Allah ömrünü uzatsın;
kutluluğunu daimî etsin; yüceliklere yüceltmekten geri
kalmasın; Muhammed ve bütün soyu-sopu hakkı için...
Selam ve dualar eder; oturup kalkmamızı, görüşüp
konuşmamızı arzuladığımı bildiririm.
Rüzgârlar, gemilerin istemediği yandan esiyor. Allah
yüzünü ululamıştır.
Ebu Tâliboğlu Ali’nin dediği gibi hani: Rabb’imi, iyiden
iyiye olmasına çalışılan işleri biçe çıkarmasıyla, gayretleri
bozmasıyla bildim. Ama canla gönül, boyuna o huyları
övülmüş azizin ahvaliyle meşguldür. Dilerim hâli, her gün,
biraz daha iyi olsun.
Özü doğru oğlumuz Mecdeddin, o tapının iyiliğini
dileyenlerden, o tapıyı sevenlerden, o devletin
duacılarındandır. Yaradılıştan sahip olduğunuz lütfa, kereme
güvenerek size, şefaat yollu birkaç söz söyleyecektir. Söz
söyleme edebini bilmezse sizi sevme edebi, onun gönlüne
yerleşmiştir; umarım ki sözlerini tasdik edersiniz. Ebedî
olarak ihsan ve kerem ıssı olun vesselam.
Kadı Sirâceddin’e[453]
Üstünlük ve kerem kaynağı, kadılar kadısı, âlemin en
üstünü, büyük er, işleri bilen dolunay, gerçeği yerine getiren,
her işi inceleyen Hak ve Din Sirâc’ına selam ve dua evradını
sunarız; keremine güvenerek verilen zahmetler için de özürler
dileriz. Allah üstünlüğünü daimî etsin; âlemleri güzelim
çalışmasıyla, bol lütfuyla faydalandırsın. Kulakları ve ağızları
bezeyen, karanlıkları ve şüpheleri gideren, Allah’ın rızasını
sağlayan sözleri söylemekten kalmamalarını dileriz.
Doğru sözlü kişilerden defalarca kulağıma erişti. Efendimiz
büyük âlimden, bu duacının oğlu Alâeddin’in –Allah ona
rahmet etsin, size de sağlıklar versin– kalan mallarının
yetimlerine bölünmesi hususunda ricada bulunmuşlar.
Efendimiz de duacınızı kast ederek “filan şöyle yap, böyle et
diye yazsın; öyle yapmaya gayret edeyim” buyurmuşsunuz.
Bu sözü duyunca, Efendimizin, ileri gelenlere de geri
kalanlara da umumî olan lütfuna, keremine inancımı
yenilemek, bu lütfa, bu kereme güvenmek, bana vacip oldu.
Sizin göstereceğiniz her esirgeyiş, her ululuk, her lütuf, bu
duacının gönlünü, canını sevindirir. Zaten herkes, hüneri de
Efendimizin harmanından elde eder, tedbiri de lütfu da güzel
bir surette koruyup gözetmeyi de; herkes ondan faydalanır
ancak. Bu duacı, Efendimizin duasına dalmıştır. O zayıfların,
Efendimizin yardım gözünden mahrum kalmamaları, lütfunu
yitirmemeleri için bu duacının sözüne, reyine lüzum yoktur;
bunu umarım. “Halk, Allah’ın ayalidir; Allah katında halkın
en büyüğü, en yücesi, çoluğuna çocuğuna en faydalı olanıdır.”
Bu cüreti, Mustafa’nın buyruğu verdi bana; mazur görün.
“Hacetlerinizin yerine gelmesi için ümmetin
merhametlilerinin yardımlarını dileyin” buyurmuştur. Siz de
ümmetin merhametlilerinin, bilginlerinin övündükleri,
uydukları kişisiniz.
Allah, sizi daima etsin vesselam.
Emineddin Mikail’e[454]
Emirlerle has kulların beyi, “gecenin pek az bir kısmında
uyurlar; seherlerde yarlığanma dilerler”[455] bölüğünden
mazlum olanların imdadına yetişen, himmeti yüce, anlayışı
güzel, anlamakta gerçek olan, “Allah’ın ışığıyla bakıp gören”,
uluğ kutluğ böyle bir zamanda işi az bulunur, kerem ve ihsan
ıssı Nâib Bey’in kutlu günleri, kutlulukla, devletle geçsin,
“kolaylaştırırız artık kolay olanı ona”[456] ayetinde bildirilen
ibadet kolaylığı başarısına ertesin; güçlüğe düşmekten
korusun onu; Allah yüceliğini de daimî etsin. Boyuna, dostları
yardım bulsun, düşmanları kahrolsun, hayırlı kulluklarda
bulunsun. Gerçeklikle, temizlikle yolladığınız selamlar
erişiyor, dualarınızı duyuyorum. Soluktan soluğa da
kutlulukla buluşmayı arzulamam, artıp duruyor. Allah bizi,
“tahtlarda karşı karşıya oturan kardeşler”den etsin.[457]
Öyle olsun ey âlemlerin Rabbi.
Mektubu getiren Şemseddin Muhammed, Cemâ-leddin’in
oğludur. Benim de aziz, özü gerçek oğlumdur. Pek yoksul,
elinde avucunda hiçbir şey yok. Babası Cemâleddin Emir
Ahmed –Allah rahmet etsin– küçüklüğünden beri oğlumdu;
bu duacının yanından ayrılmazdı.
Güzel huylarınızdan umarım ki “insanların hayırlısı,
insanlara faydalı olanıdır” mucibince padişahlık
buyurursunuz; ona layık bir iş verirseniz; onu da kullarınız
arasına katarsınız. Böylece kadri yücelir; kendi cinsinden
olanlara karşı övünür; düşüncesi kalmaz da devletinize duaya
koyulur. Ebedî olarak yaratıkların imdadına koşmanızı
dilerim.
Duacınız, size karşı minnet duygusuyla duygulanacaktır; bu
lütfunuz da geçmişteki sınırsız lütuflarınıza eklenmiş
olacaktır.
Emir Bahâeddin’e[458]
Yüce himmetli, ruhanî, rabbanî, Hak’tan korkan, yoksulu
yetiştiren, mazlumların feryadına erişen, padişahlarla
sultanların has yakını, deniz kıyılarıyla konakların, aşılan
yolların emiri, işin sonunu gören, hilm ve kerem sahibi olan.
Allah emrini yücelten, O’nun yarattıklarını esirgeyen,
Müslümanlıkla Müslümanlara arka olan, dindar emir, Devlet
ve Din Baha’sının bütün günleri, yılları, hayırları yaymakla,
mazlumlara yardım etmekle, Hak’tan korkmakla, O’nun
haslarıyla oturup kalkmakla geçsin ve ebedî olsun. Dostları
yardım görsün, düşmanları kahrolsun.
Gerçekte dostlarımız, akıllarımızdır; düşmanlarımız, bize
kötülüğü buyurup duran nefislerimiz. Malumdur ki insan,
devlette, yücelikte toprağa benzer. Yel kapar onu; bir anda
yüceliğe ağdırır. Zaten de “Dünya bir andır” derken ecel
inişiyle yine yere atar onu. Ne mutlu o toprağa ki yel bineğine
binip yücelere ağınca kendini unutmaz, bilir de der ki: “Ben
yine o elsiz ayaksız toprağım; bu yücelme, bu yel, iğretidir
bana.”
Bütün ömrün temelini yel üstüne atmışsın;
Yapı, yel üstünde nereden duracak?
Ne mutlu o toprağa ki o yücelikte kendini tanır ve der ki
“Ya Rabbi, ben yine o toprağım; kendimi yitirmedim,
yanılmadım; biliyorum seni ki Allah’sın, yücelik Sen’in
hakkın; ben bu yücelikte de Sen’in alçağınım, bayağı bir
kulunum Sen’in; bilerek ve dileyerek tozumla toprağımla
hiçbir gözü incitmem.” Böyle olunca da bu yel bineğinden
yaya kaldığı gün, yüce Mevla, onu kendi ışığına bindirir; yel
bineği yerine ışık bineği yol gösterir ona; kulağına da
“Yitirdiğinize acıklanmayın”[459] buyruğunun devlet küpesi,
selamlar, dualar okur.
Bilin ki özledik sizi; Allah kavuştursun, “Tahtlarda karşı
karşıya oturan kardeşlerden etsin.”[460] “Gerçekten Allah’ın,
dilerse onları bir araya getirmeye gücü yeter elbette.”[461] O
tek erin duacılarından, şükredicilerinden, lütuflarını,
keremlerini anıcılardan olan özü doğru oğlumuz Emir Âlim,
çok teşekkürler etti, o padişahın kapısından elde ettiği
lütuflardan teşekkürlerle bahşeyledi. Umarız ki yakında,
“Gerçekten de Allah, bir zerre denli bile zulmetmez; yapılan
iyi bir işse onun sevabını arttırır, kendi katından pek büyük
ecir verir.”[462] Huzurunda kat kat sevabı birikir.
Şüphe yoktur ki Allah, Emir Âlim’i, kulluk için yaratmıştır.
Allah ona bilgiler ihsan etsin. “Ben cinleri de insanları da
ancak bana kulluk etsinler diye yarattım”[463] buyrulmuş.
Ancak bir imtihan olarak bu pahalılık zamanına düşmüştür.
Nitekim sadakatli Yusuf da birkaç gün bu pahalılığa
düşmüştü. Allah’tan başkasına kulluk etmiş, Hakk’ın
yarattığına kullukta bulunmuştu. Ama bu, bir sınayıştı; yine
aslına döndü –ki o da Allah’a kulluktur– yaratığa kulluk
etmeyi bıraktı. “Her şey, aslına döner.” Birkaç gün sizin
garibinizdir o, sizin konuğunuz.
Mısır Azizi gibi ileri gelenlere, devletlilere, hizmet
edenlerinize, dostlarınıza hayırla tavsiye edin onu. Hani o da
“Buna izzetle muamele et; umarım ki bize faydası dokunur
yahut da evlat ediniriz onu”[464] demişti.
Yüce Mevla bunca zaman sonra sadık Yusuf’a ettiği
lütuftan dolayı Mısır Azizi’ne şükredişi söylemede... Çünkü
o, Yusuf hakkında, “ona izzetle muamele et” diye tavsiyede
bulunmuştu. O tek erin güzel huylarından, Hakk’a
kulluğundan, yoksulları görüp gözetmesinden de umulan,
padişahlık etmesi, bir baba gibi lütuf gölgesini Emir Âlim’in
başına salmasıdır. Böylece de kendisi, kıyamet güneşinden bir
gölge edinir de rahmetten düşen o gölge, başını gölgelendirir.
Ebedî olarak küçükleri görüp gözetin.
Şucâedddin’e[465]
Bilgin, adalet ıssı, savaş aslanı, orduların öncüsü,
savaşanların övüncü, uğurlu uluğ kutluğ beline-diline inanç,
Allah’tan korkan, rabbanî himmetli, büyük, ulu Emir
Sipehsâlâr, Müslümanlığın yardımcısı, Allah yüceliğini daimî
etsin, düşmanını alçaltıp yüzüstü süründürsün. Dinin, devletin
Şucâ’ı, ululuk ve büyüklük ıssı Allah’ın tapısında makbul
olsun, hayırları kabul edilsin.
“Mallarını Allah uğrunda harcayanlar, bir tohuma benzerler
ki yedi başak bitirir; her başakta da yüz buğday vardır. Allah,
dilediğinin malını mülkünü kat kat artırır.”[466] Selamlarınızı,
dualarınızı okudum. Görüşmeyi arzuluyorsunuz. Yüce ve
noksan sıfatlardan arı olan Allah da bilir ki bu duacının
özlemi, kat-kat, binlerce kez daha artıktır. Yaratıp
olgunlaştıran yüce Allah, dağılanları bir araya toplayandır;
uluları diriltendir; duaları kabul edendir; hacetleri reva
edendir, üstün oldukça olsun, ululandıkça ululansın; bu
duacıyla güzel, yüce buluşmanıza bir sebep yaratır; işleri tez
gönderir; gerçekten de duaları kabul edendir o.
Hikâye ederler; Sultan Mahmut, Allah ruhunu kutlasın,
Hind Savaşı’nda pek çetin bir bozguna uğradı. Hind ordusu,
pek kalabalıktı. Sultan Mahmud’un ordusu, candan el
yumuştu. O umutsuzluk hâlinde Sultan Mahmud, Allah’a
secde etti. Allah’ım dedi; seninle ahdim olsun; bize yardım
edersen, bu umutsuz hâlden lütfeder, bizi kurtarırsan, ne
ganimet elde edersem, hepsini yoksullara sadaka olarak
vereyim. Yalvardı, yakardı; duaları duyan da duasını kabul
etti. Yardım yeli esti. Hind ordusunun gönlüne pek büyük bir
korku düştü; bozguna uğradı.
Hind ordusundan pek büyük bir ganimet elde edildi. Hiçbir
savaşta elde edilemeyen hazineler, atlar, kullar ele geçti.
Padişah, hiç el atmayın dedi, ben adadım bunları. Asker, ordu
pek muhtaç; ağır savaşlara girdi; yoksullara vermeyi
adadıysan, bunlar da yoksul; ordu yok yoksul bir hâle geldi
diye feryat etti. O kadar yalvardılar ki Padişah, bu da bir hayır
diye vesveseye düştü; gönlüne bir ikiliktir, geldi; tevil yoluna
saptı.
Derken ansızın coşkun bir fakir geçti; ama Allah’ın,
Rabb’in fakirlerinden, ekmek fakiri değil. Padişah, şunu
çağırın dedi. Fakir gelince adağını anlattı ona. Derviş dedi ki:
Bir kez daha Hakk’a muhtaç olmayacaksan, onların dediğini
yap; ama bunun gibi gene ona muhtaç olacaksan bu anı
düşün, adağından dönme. Bu duacı da neden bu satırlar,
kalemine geldi, bilmiyor. Ancak şunu biliyorum ki yazılanlar,
yerinde yazılmıştır. “Ey inananlar, ahidlerinize, sözlerinize
vefa edin.”[467]
Ecel, adama verilen şeyi almadan,
Verilmesi gereken her şeyi vermek gerek.
Çünkü ölen hiçbir kimse yoktur ki ölüm yüzünden hasrete
düşsün. Herkes, elinden kaçan fırsat yüzünden hasret çeker.
Filan şeyi ne diye yapmadım der. Duacı, size gönderilecek,
bundan daha iyi bir öğüt bulamadı.
Umarım ki kabul edersiniz. Ebedî olarak başarılar elde edin,
kuvvetler bulun vesselam.
Ahi Gühertaş’a[468]
Bu görünüşteki geçici kutluluğun ötesinde bulunan
kutluluk, baki ve ebedî olan devlet, ulular ulusu, soylu boylu,
adalet ıssı bilgin, orduların öncüsü, savaş aslanı, iki yücelik
ıssı, Müslümanlıkla Müslümanların ışığı Emir, millet ve Din
Bedri’ne nasip ve müyesser olsun. Allah yüceliğini daimî
etsin. Yüce ve kutlu Allah, bütün sıkıntılardan, olaylarda,
tehlikeli işlerde onu korusun; işlerini kolaylaşırsın
Muhammed ve soyu, tertemiz Ehl-i Beyti hakkı için.
Fazla sevgi yüzünden gönderilen selamlar geliyor,
özlemimiz pek fazla. Babaların gerçekliği, oğulları birbirine
yaklaştırır. Siz bize, Allah rahmetine bandırsın, kutlu şehit,
ulular ulusu vezirin armağanısınız. Bu armağan, sayısız yıllar
yılı, yeryüzünde baki kalsın; hayırlarda, güzel işlerde,
kıyamete dek başarı elde etsin; öyle olsun ey âlemlerin Rabbi.
Mektubumuzu getiren Fülâneddin, Allah hacetlerini
gidersin, muradını versin, tapınızdan, pek çok teşekkürlerle
bahsetti; eskiden hakkındaki ihsanlarınızı söyledi. Bugün
darda; umuyor ki önceden elini tuttuğunuz, ona merhamet
ettiğiniz gibi, sonunda da bağışlarda bulunursunuz.
“İyiliği tamamlamak, ona başlamaktan daha hayırlıdır.
Hayra herkes başlar ama onu ancak aslanlar bitirir.” Yeni ay
güzeldir, kutludur, uzun sürer, parlaktır, hoştur, parmakla
gösterilir, sayı sermayesidir ama tamamlanır, dolunay hâline
gelirse güzelliği birken bin olur; görülmemiş bir parlaklık
elde eder. Hayırlı iş ve merhamet de buna benzer. Başlangıcı,
yüce Allah katında iyidir, azizdir, şükredilir ona, anılır o; ama
tamamlanınca o hayır, dolunaya döner; Önde de öyledir o,
artta da. Bir gün gelir ki ne güneş ışığı kalır, ne ay ışığı, ne
kandil ışığı... Ancak yapılan hayırlı işin ışığı kalır. “Güneşle
ay tutulup birleştirilince insan der ki o gün nerede kaçılacak
yer[469] “Rabbimiz, nurumuzu tamamla bizim.”[470]
Umarız, bekleriz ki bu şefaat makbul olur da sayısız
sevaplar, övüşler elde edilir; bu duacı da büyük bir minnet
altında kalır. Ebedî olarak ihsan ıssı olun. Öyle olsun ey
âlemlerin Rabbi.
Ahi Gühertaş’a
Ulu ve ulu oğlu, yüce ve büyük, adalet ıssı bilgin, yüce
himmetli, Allah’ı tanır, işin sonunu görür, yoksulları yetiştirir
Emir, zayıfların kaçıp sığındıkları zat, korunmak isteyenlere
set kesilen devlet ve Din Bedr’i, Allah yüceliğini daimi etsin.
“Babaların gerçekliği, oğulların yakınlığına sebeptir; sevgi
de miras kalır, nefret de” mucibince bu özü doğru ve eski dost
olan duacının selam ve dualarını kabul buyursunlar; pek çok
özlediğimizi, görüşme dileğinde bulunduğumuzu bilsinler.
Yaratıp olgunlaştıran yüce Allah, buluşmamıza tez bir sebep
halk etsin. Gerçekten de O, duaları kabul eder, duyar.
O dünyanın kutluluğuna sebep olan ve duyula-gelen güzel
huylarınızı, hayırlı sıfatlarınızı duyuyorum ki o da Allah’ın
emrini ululamaktır; Allah halkını esirgemektir. Bunları,
hayırlı işlerinizi, birbiri ardınca duyuyorum; zati de hayır
gizlenmez. “O hayır, bir taş içinde olsa yeryüzünde yahut
gökte bulunsa Allah onu gene getirir.”[471]
“Gerçekten de Allah, bir zerre ağırlığınca bile zulmetmez.
Yapılan iş, güzel, hayırlı bir işse onun sevabını kat kat arttırır
ve katından, yapana pek büyük bir ecir verir.”[472] Allah
başarısını fazlalaştırsın. Bunları duydukça seviniyoruz. O
başarı, hakkınızda arttıkça artsın.
Mektubumuzu getiren aziz oğlumuz Tâceddin; Allah onu
aziz etsin; o devleti isteyenlerdendir; o tapının
dostlarındandır. Kerem ve ihsan Kâbe’sini tavaf etmek için
ihrama bürünmüştür; bu duacıyı, o yüce eşiğe vesile
edinmiştir.
Umarız ki o azizin eskiden beri huyu, aslî yaradılışı olan
yardım gözünü ondan da esirgemez; ihsanını, küçükleri
besleyip yetiştirişini, zayıfları okşayışını ona da bağışlar;
nitekim o eşiğe gelip giden başkalarına da bu bağışta
bulunmadadır. Böylece de pek çok sevaplara, iyi ve güzel
övülüşlere nail olur.
“Kimdir o kişi ki Allah’a güzel borç verir? Allah, onu
arttırdıkça arttırır.”[473]
Âlemden maksat Âdem;
Âdemden maksatsa o demdir.
Bu dünyadan maksat, sadece seyir değildir. “Size, sizi
kurtaracak bir alışverişi bildireyim, göstereyim mi?”[474]
Maksat alışveriştir, hem de mal ve can bağışlamak şartıyla;
böylece de “Gerçekten de Allah satın alır.”[475]
Müşterisinden, sonsuz olarak karşılığı elde edilir; bu duacı
da pek çok teşekkürler eder; geçmiş ihsanlara bu da katılır.
“Hayrın tamamlanması, başlangıcından hayırlıdır. Yeni ay,
güzeldir ama doldu, olgunlaştı, dolunay oldu mu, daha da
güzel bir hâle gelir.”
“Rabbimiz Allah’tır deyip de sonra doğru hareket
edenler...”[476]
Her gün, başarı yardımı, hakkınızda ve dostlarınız
hakkında, daha da fazla olsun, öyle olsun ey âlemlerin Rabbi.
Şems-i Tebrizî’ye[477]
Gel ey gönüldeki ışık; gel ey çalışıp dileyişteki maksat.
Sen de bilirsin ki yaşayışımız, iki elinde senin; gel, sıkma
kulları.
Ey sevgi, ey sevgili, gel; bırak direnmeyi, vazgeç inattan.
Ey Süleyman; bu hüthütler senin; gel, buyur da bir ara
onları. Ey eski dost, gel...
Nice dostluklar geçti aramızda seninle.
Gel ey gelmesi gereken; ayrılıktan feryat etmede canlar.
Ayıbı ört, iyilikleri bağışla; gel; böyledir cömertlerin âdeti
işte.
* * *
Gel sözünün Farsçası nedir: Biyâ.
Gel, lütfet... Ya gel, ya insaf et...
Gelirsen ne gönül farzlığıdır bu, ne de murada erişme...
Gel, ama gelmedin mi de ne darlıktır, ne yoksunluk bu.
Ey Arap’ın gönlünü açan, ey Arap olmayanın ulu padişahı;
gel; sen anarsan beni, açılır, ferahlar gönlüm.
Ey gönlüm, sana gel deyip duranım; gel ey varım yoğum,
her şeyim.
Benim çevremi kaplamışsın, şehirleri doldurmuşsun da gene
ben, senin için şehir şehir dönüp dolaşmadayım; gel.
Gel ey kullara yakın olan; sen yaklaştın mı geldin mi
güneşe benzersin.
Şems-i Tebrizî’ye
Esenlik sana ey dünyanın eşsiz güzeli; gerçekten de
hastalığım da senin elinde, sağlığım da.
Kulun derdinin ilacı, dermanı nedir?
Söyle...
Nasip olur da dudaklarından bir öpersem, odur işte.
Bedenimle tapına erişemiyorum ama can da senin
tapındadır ancak, gönül de.
Sözsüz, sessiz bir hitap erişmiyorsa senden; peki, niçin
dünya, buyur, ne istiyorsun sesiyle doldu?
Kutsuzluk, beni kutluluğa döndür diyor sana; kutluluk,
kutluluklar sendedir, ey kutlular kutlusu diyor.
Senden sana feryat ediyorum; ah, senin elinden, yardım
istiyorum senden...
Şems-i Tebrizî’ye
Yüceler yücesinin yaşayışı, yüceldikçe yücelsin; ömrü uzun
olsun...
Allah korusun, gözcüsü, bekçisi olsun onun.
Talihi yaver olanlara veresiye verilecek zevk ve safa, ona
peşin olarak her an verilsin.
Tatlarla tuzlarla dopdolu olan meclisine donup buz kesmiş
kış, hiç mi hiç uğramasın.
Gizli âlemin kapısında açılıp saçılmış canlar, onun
karşısında, halıdaki, kilimdeki nakışlar gibi donup kalsınlar.
Devlet, onun sağında, solunda, kutlulukla her yanda koşsun
dursun.
Beden dedikleri, adına can taktıkları illerin her ikisinde,
padişah da o olsun, vali de o.
Tebrizli Şems, peşin devlettir, eldeki ikbal olarak o yeter
bana; ondan başkası sözden ibaret olsun isterse...
Şems-i Tebrizî’ye
Ezelî olarak diri olan, her şeyi bilen, her şeye gücü yeten,
her an işte güçte olan Allah’a and olsun...
Onun ışığı, yüz binlerce gizli şeyler bilinsin diye aşk
mumlarını yaktı, parlattı.
Onun bir buyruğuyla dünya, âşıkla, aşkla, hâkimle,
mahkûmla doldu.
Onun görülmemiş definesi de Tebrizli Şems’in tılsımlarıyla
gizlendi.
İşte öylesine bir Allah’a and olsun, sen gittin gideli biz,
mum gibi tatlılıktan ayrıldık.
Bütün gece mum gibi yanıp durmadayız; ateşiyle eşiz
dostuz da baldan mahrumuz.
Onun yüzünün ayrılığıyla bedenimiz yıkıldı gitti; cansa bu
yıkık yerde baykuşa döndü.
* * *
O dizgini artık bu yana çevir; zevk ve safa filinin
hortumunu bu yana uzat. Sen olmadıkça sema helal değildir;
zevk ve neşe, şeytan gibi taşlanmıştır.
Sen yokken, okunup anlanacak zevk alınacak bir tek gazel
bile söylenmemiştir.
Mektubunu dinleyince bu zevkle beş altı gazel nazmedildi
ancak.
Ey Şam’ın da Ermen ülkesinin de Rum diyarının da
övüncü... Gecemiz, seninle sabah gibi aydın olsun.
Selahaddin Zerkûb’a[478]
Allah gölgesini uzatsın, ömürler versin, gönlün efendisi,
gönül sahiplerinin efendisi, dünyanın ahiretin kutbu
Salâhaddin’in, bir zamandır, tırnaklarına çöken dertten
şikâyette bulunduğunu hatırlıyorum.
Yüce Allah, ona sağlık esenlik versin. Bütün inananların
sağlığı esenliği, onun sağlığındadır; onun esenliğinde. Bir tek
kişidir ama bin er demektir o.
Ey yürüyen selvi; dilerim güz yeli esmesin sana;
Ey dünyanın gözü; dilerim kötü göz değmesin sana.
Göğün de canısın sen, yeryüzünün de;
Canına rahmetten, rahattan başka bir şey erişmesin.
Beni hasta edenin hastalandığını duydum;
Keşke onun yerine ben hasta olsaydım.
Allah’ım dilerim ki bu hastalık,
Ona esenlik olsun, nimetlere kavuştursun onu, o yüzden
razılığını elde etsin.
Ey canlarımızın rahatı, huzuru; beden ağrısı, cisim
sızısı uzak olsun senden;
Ey gören gözümüz bizim, kötü göz uzak olsun
senden.
Ey ay, senin sağlığın, dünyanın canının sağlığıdır;
Ey ay yüzlümüz bizim; bedenin sağ esen olsun.
Ey bedeni, can hâline gelen, bedenin afiyette olsun;
Lütuf gölgen, başımızdan eksik olmasın.
Gül bahçesine benzeyen yüzün, boyuna yeşersin;
Çünkü o, gönlün yayım yeridir; yeşilliğimizdir,
ovamızdır bizim.
Ağrın sızın, canımıza gelsin de tek bedenine
gelmesin senin;
Böylece de o ağrın sızın, akıl gibi canımızı bezesin
bizim.
Sultan Veled’e[479]
Düşmanın, onları çarparak çetin, aslan gibi güçlü kuvvetli
erlerini, tavşanın dişi yavrularına döndürmesinden
çekinmezler mi?
İtaatinden çıkan bazı kişileri, savaşta nasıl okla yere
yıktığını görürler de ibret almazlar mı?
Atları, torbalar, insan kellelerinin tepelerine aşılmadıkça
saman yememeyi âdet edinmiş;
Sular, şakayık çiçeklerinin arasından görünen yeşillik gibi
kanla bulaşmadıkça da su içmez o atlar.
Allah korusun, saklasın, beklesin; hayırdan, kutluluktan
ayırmasın; dinin övüncü, müderrislerin ruhu aziz oğul, bu
babasının, ne gece, ne gündüz; ne ondan ayrıyken, ne
buluştuğu vakit, kendisi hakkında hayır duayı bıraktığını
sanmasın. Ama şu anda, hayreti yaratanın verdiği şaşkınlık
yüzünden öyle bir hâldeyim ki selam alacak takatim bile yok.
Öyle bir ilahtır o ki selam verenler O’na, “Esenlik veren
sensin, esenlik sendendir ey vehimlerin gidip dayandığı, acze
düşüp kalakaldığı zat! Esenlik döner, sana varır” diye selam
verirler. Kutludur, yücedir şanı.
Beni hiçbir şeyle mukayyet etmeyen şu hâlde bile,
esirgememin olgunluğu, fazlalığı, coşup köpürüşü, sevgimin
aşırı oluşu yüzünden yazıyorum, öyle bir esirgeyiş, öyle bir
sevgi ki bu, ölüm hâlinde de ölümden sonra da bitmiyor,
yatışmıyor. “Ne olurdu, toplumum bilseydi, Rabb’imin ne
yüzden yarlıgadığını beni.”[480]
Seni öldürdüler, kestiler de yine öğüt vermekten
vazgeçmedin; diriyken de öğüt verdin, ölüyken de. Çünkü sen
öğütçüsün; öğüt alan değil. Öğütten, sevgiden bitmiş, gelişmiş
birisin. Sevgi, sonradan bağlanan, eklenen bir şey değil sana.
Bu esirgemenin taşkınlığı yüzünden, gönülsüz, elsiz bir
hâldeyken; ne aklı başında, ne sarhoş, ne var, ne yok… İşte
öyle bir hâlde…
Bizim de gönlümüzün, gözümüzün ışığı, aydınlığı olan,
âlemin de gönlünün, gözünün ışığı bulunan ve bugün
“Zekeriya’yı onun hizmetine memur etti”[481] ayetinde
bildirildiği gibi siz oğlumuzun nikâhında, eli altında olan,
büyük bir sınama olarak size emanet edilen padişahımızın
kızının hatırına riayet etmeniz için şu birkaç satır yazıldı.
Umarız, sizden şunu bekleriz ki özürlerin temellerine ateş
vurup bir an, bir soluk, ne bilerek ne yanılarak onu incitecek
bir harekette bulunmazsınız; görüp gözetme ödevini
bırakmazsınız da onların hatırına da bir zerrecik vefasızlıkta
bulunduğunuza dair bir şey gelmez, kederlenmezler. Zaten
onlar, sezseler bile, yaradılışlarının temizliği, padişah kızı
oluşları yüzünden miras yoluyla elde ettikleri gibi doğuştan
da sahip oldukları sabır sebebiyle hiçbir söz söylemezler.
Kaz yavrusu, dün bile doğmuş olsa
Denizin suyu, yine göğsüne gelir onun.
Ama Cenab-ı Hakk’ın ruhanî kullarının gözetlemelerinden,
tanık olmalarından, görmelerinden sakın; çünkü onların
tertemiz soylarını koruyan, bu ruhanîlerdir. “Soylarını
soplarını da onlara katarız”[482] buyrulmuştur. Allah, Allah,
Allah, Allah, Allah, Allah, Allah, Allah, Allah için şu babanın
yüzünü, kendi yüzünü, bütün soyumuzun sopumuzun
yüzlerini ak etmek istersen, onun hatırını aziz, ama pek aziz
tut; onu, can ve gönül tuzağıyla avlamak için her günü, ilk
gün; her geceyi ilk gece say. Hem de av oldu sanma. Av
olmaya ihtiyacı da yoktur onun.
Bu, görünüşe kapılanların yolu yordamıdır. Bunlar
hakkında, “Dünya yaşayışının dış yüzünü bilirler”[483]
denmiştir. Onlarınsa eskiyecek mayaları yoktur. Ezelî yardım,
onların kapılarını, duvarlarını ısıtmasın, oralara güzel kokular
salmasın, imkânı yok… Ezelî yardım, bu zandan çok
üstündür. “And olsun Tîn’e, Zeytun’a, Tûr-i Sînâ’ya.”[484]
Bu ant, cansız şeyleredir; sebebi de bir gün onların, o
azizlerin ayakları, oralara basmıştır; öylesine bir mertebeye
gelmişlerdir o azizler ki hani bir gün “Ya Ali” buyurmuştur,
Peygamber; “Ciğerimi yeryüzünde emekliyor görsen ne
yaparsın?” Ali; “Bu soruya cevap veremem ey Allah’ın
elçisi” demiştir; “Ancak göz çukurumu yurt olarak ona
bağışlarım; yüreğimin içine sokarım onu; bunları yapmakla
beraber yine de suçlulardan, kusurlulardan sayarım kendimi.”
Bunun üzerine Peygamber –Allah’ın rahmeti ve esenlik
ona– “Fatıma bedenimin bir parçasıdır” buyurmuştur;
“evladımız, ciğerlerimizin parçalarıdır; yeryüzünde yürüyen
ciğerparelerimizdir.”
Kendisinden başka mabut bulunmayan Allah’a ant olsun ki
hiçbir söz söylememiş; ima, işaret, dokundurma yollu bir
haber göndermemiştir. Üstelik güzel geçimin, erliğin, gönül
alıcılığın, son derecede görüp gözetmen yüzünden şükürler
ediyor; birbiri ardınca dualarda bulunuyor; yüzlerce
memnuniyetini bildiriyor. Ancak birkaç gündür, sözsüz,
işaretsiz, can âleminden sesler duyuyorum; suret âleminin
ötesinde olan âlemden, suretsiz bir ses, can kulağıma geliyor,
yaralıyor beni. Bilmiyorum, olan bir hâli mi anlatıyor bana,
yoksa peşin yahut veresiye bir imtihan mıdır bu?
Her hususta Allah onu, “Düğümlere üfüren kadınların
şerrinden”[485], hâl ve meal bakımından tuzakların
afetlerinden korusun. Muhammed hakkı için hayırlı
arkadaşlar olan sahabesinin, hayırlı soyunun hakkı için…
O canları incitmek, bir canı, yüz canı, bin canı incitmek
değildir.
Candan da vazgeçmek güç değildir, cihandan da;
Güç olan, senin civarından ayrılmaktır.
Bu ayrılış, âşığın kederler içinde
sevgilisinden ayrılışı değil;
Bu ayrılık, canın bedenden ayrılışı...
Ben zaten bilirim, sen yanlış bir iş yapmazsın;
Ama âşıkların gönülleri, kötü düşünceli olur.
Bu vasiyeti de gizli tutmanı, hiç kimseye söylememeni
dilerim. Bu mektuptaki sözlerde bir sır var; öbür sözler, onu
tamamlayan sözler. Bu düşünceden kaçıp kurtulmanın çaresi
de var, hem de hatırımda ama yazmaya imkân yok. Bunu
korur, kimseye söylemezsen, ne yapacağımı, ne olacağını
bilirim ben; o korunmanın, o söylememenin bereketi
sayesinde, bilmediği o gizli kalan şey de oğluma malûm olur,
daha başka birçok şeyler de.
“Bildiğini tutana Allah, bilmediği bilgiyi de miras olarak
verir.”
Bu, tehlikelerle dolu olan pusu yerinde ebedî olarak uyanık
bulunasın; öyle olsun ey âlemlerin Rabbi! “Onlar severler
onu; o da onları sever”[486] makamı, kimi severse en az
kusurunun bile yüz binlerce karşılığını verir; en önemsiz
kusuruna yüz binlerce günah yazar; ama başkaları, dağlar
kadar günah işlese kusurlarına bakmaz onların. Kimin başını
ovaya saldılarsa bil ki bu, yabancılık delilidir. Bu söz,
yoksullar padişahından armağandır; Allah kadrini yüceltsin.
Alâeddin Çelebi’ye[487]
“Öfkelerini yenenler, insanların suçlarını bağışlayanlar;
Allah, ihsanda bulunanları sever.”[488] Allah, büyük
bağışlamalarda bulunma, pek büyük ve güzel huylar elde
etme hususunda başarı versin. Zaten onlar, bunları elde
etmeye, bu huylara sahip olanlara katılmaya layıktırlar.
Gözlerin ışığı, müderrislerin övüncü olan, yoksullarla düşüp
kalkan aziz oğlumuzun, hâlini-hatırını sormada, selam
göndermede babasının kusuru varsa; topluluğun tezce bağdan
şehre göçüşü yüzünden, gönlünde bir kırgınlık olduysa
umarız ki bu istenmeyen şeylere güzel huyu, sevimli
yaradılışı tahammül eder, bizi bağışlar.
Tezce şehre gelir; şehre kutlulukla, sevinçle göçer de herkes
artık, aykırı davrananların hareketleri yüzünden, aziz
gönlünde bir kırgınlık, bir gücenme kalmadığını iyice anlar.
Yüce Allah dilerse babası da yine memnun olur, pek büyük
sevinçlere kavuşur; eski bağlantıları, eski ihsanları kat kat
artar.
Yeni dostların pek yüce, pek ulu ama
Eski dostları da unutma.
Yeni dostun tekse eski dostun da ev halkındandır.
Sana karşı beslediğimiz sevgiyi,
Duyduğumuz özlemi an;
Kızlarına acı; onlar gerçekten de küçüktür.
O aziz oğlumuzun her şeyi iyiden iyiye anlayan aklına gizli
kalamaz ki tezce buraya gelmesinde, aziz oğullarının,
talebesinin, bilgi öğrenenlerin başlarına gölge salmasında pek
çok iyilikler vardır; bunları etraflıca yazamıyorum. Kötü
sözler söyleyenlerin ağızlarını bağlamak, düzenlerini boğmak,
teselli bulmak, halkın kınamasına son vermek, şöylece bir
yalnız kalmak, yalnızlıkta huzura dalmak; orada oturmaktan,
halktan ayrı kalmaktan kat kat iyidir. Bağ işlerinden yüzüstü
kalanlar da kat kat düzelir. “Sıkıntılarını bir tek sıkıntı
yapanın, öbür sıkıntılarını Allah giderir.” “Olmasını
istemediğiniz nice şeyler vardır ki onlar hayırdır size.
Olmasını dilediğiniz, sevdiğiniz nice şeyler de vardır ki onlar
şerdir size.”[489] “Cennet, tiksinilen şeylerle çevrilmiştir;
cehennem, özlenen, üstüne düşülen şeylerle.”
Ben kötü iş işleyeyim, karşılık olarak sen de
kötülükte bulunasın;
Peki, seninle benim aramda ne fark var?
Söyle.
Allah için olsun, Allah için çabuk, pek çabuk, bu çağrılara,
yuvasından uçan doğan gibi, yaydan fırlayan ok gibi, geniş
bir gönülle, gülen bir yüzle karşılık ver. “Topluluk rahmettir.”
Bu rahmet, insanlardan gizli olmasaydı, onu anmak, faydasız,
abes olurdu; Mustafa’nın şanı yücedir bundan.
Bir de ağaçlar, bitkiler toplumu, canlılar toplumundan
aşağıdır. Canlılar toplumu, insan toplumundan aşağıdır;
hoşluk, uzlaşma bakımından. İnsan toplumu da aynı derdi
taşıyan dostlar toplumundan aşağıdır. Bir kişi, yalnız bir
yerde, dostlarla uzlaşsa dert ortağı çoğalır. “Yalnızlık, kötü
arkadaştan hayırlıdır; iyi arkadaşsa yalnızlıktan hayırlıdır.”
Bu zayıf kişileri, gam aşağılığından, ayrılık vesveselerinden
kurtar, azat et. “Kim bir kişiyi diriltirse bütün insanları
diriltmiş gibidir.”[490]
Bir hür kişiyi, lütfunla kendine kul etmen,
Binlerce kul azat etmenden daha iyidir.
Oğlumuz ebedî olarak bağışlarda bulunsun, bağışlasın,
tertemiz olsun. Öyle olsun ey âlemlerin Rabbi! Allah’ın
rahmeti, iyi işlerde imam olan, keremlere, kerametlere düzen
veren Mustafa’ya, bütün soyuna sopuna, sahabesine, ehl-i
beytine olsun.
Yel beni size götürseydi,
Yellerin eteklerine sarılırdım.
Sizi öylesine özledim ki
kuştan daha tez uçar gelirim size;
Ama kanadı kırık kuş, nasıl uçabilir?
Alâeddin Çelebi’ye
Gözlerin ışığı, oğulların övüncü aziz oğul... Allah korusun,
katından bir ruhla onu kuvvetlendirsin. Babandan selam ve
duadan sonra şunu bil ki evinden dışarıda gecelemen, o
arıkların gönüllerini almaman yüzünden inciniyorum.
Sıkıntılar içindeyim. Onlar, herhâlde Allah emanetidir sana.
Allah için olsun, Allah için babanın gönlünü razı etmek
istersen evini unutma, evindekilere, bir şeker yurdu olan o
güzel huyunla şekerler saç da onun şükrü, bana da ulaşsın.
A dost, başkalarının dertlerine dermansın;
Ama sıra, bizim derdimize gelince bunalıp
kalıyorsun.
Yabancıyı kandırabilen, kendi kulunu da
kandırabilir.
Tutayım ki derde koyacak merhemin yok;
Yoksa bile yalancıktan işvelen;
yalan söylemeyi de mi bilmezsin?
Gelip geçici vefasız dünyanın havasına kapılmak, erlikten
ayrılıp dostların gönüllerini yaralamaya değmez. Allah dilerse
oğlumun gözünden aldanma perdesi pek çabuk kalkar da
anlar. Çünkü at koşturduğun, atını sakatladığın yerde görünen,
seraptır; su değil. Senin gibi çokları, o yana at koşturdular.
Vardıkları zaman, gördüler ki orada su yok. Binek de
susuzluktan, bunalmaktan, oğlumuzdan ve bütün
oğullarımızdan uzakta helak oldu gitti; süvari de. Anladı ki
önceden, Basra yıkılmadan dizgin kasmak gerekmiş. Fakat
bunu bilselerdi, bütün ahmaklar, dizgin kasarlardı. Yapma,
yapma, yapma, yapma, yapma vesselam…
Kuşcağız, yemin peşine düşer ama
yüzünüzde önüne, ardına, sağına, soluna bakar.
Gönlüne, o yandan kötü düşünceler gelir;
Çünkü can kaygısı, ekmek kaygısından daha artıktır.
Vallahi o atın fışkısı, bu eyere değmez.
Bir ayakyolunu, görgünün içine almışsın da
Kimi can diyorsun ona, kimi dost.
Hâsılı oğlumuzun erliğinden, helalzadeliğinden,
insanlığından umduğumuz, devletinin, kutluluğunun hayır
duasına koyulmuş olan gönüllerini yaralamamasıdır; bunu
bekleriz ondan.
Bu arık, –Yüce Allah esenlik versin– on kez, Emir
Seyfeddin’e, adamlarına gitti; pabuçlukta elini göğsüne
koydu. Oysaki bu, benim âdetim değildi, seni esirgemek için
katlandım buna. Şimdi, şu anda sana bu iş, bir oyuncak
görünebilir ama kendi havama uyup yapmadım bu işi.
Rüyalar görmüştüm, gayb âleminden işaretler gelmişti.
Şöylece üstü örtülü söylüyorum ve yalvarıyorum; Allah için
olsun, Allah için olsun, Allah için evinden, topluluğundan
ayrılma; şöyle mi oluyor, böyle mi diye beni kaygılara,
işkillere düşürme. Onların akıllan, senin aklının çelik
çomağıdır; onlarla dilediğin gibi oynarsın; pek kolaydır sana
bu. Havada uçan kuşu bile avlamaya gücün yeter de terbiye
edilmiş güvercini korumaya gücün yetmez.
Suçu budur ki seninle biliş olmuştur.
Ey benim diriyi öldürenim, ölüyü ziyaret edenim.
Bırak da babanın gönlü, mektup yazmaktan, mektup
yazmayı düşünmekten vazgeçsin; mektup yazacağı yerde
hayır duanla oyalansın.
Toz yatışınca görürsün sen;
Altındaki at mıdır, eşek mi?
Ecel adama verilen şeyi almadan,
Verilmesi gereken her şeyi vermek gerek.
Esenlik ona, Allah başarısı, yüceliği ona.
Alâeddin Çelebi’ye
İki dünyanın kutluluğu, devleti, o asrın tek eri, padişahlarla
sultanların övüncü, Davut soyunun iftiharı, yüce himmetli,
mazlumları geliştirip yetiştiren, zayıfların yardımına koşan,
yoksulları terbiye eden, âlemin yardımcısı olan, Allah’tan
korkan, halkın hâlini hatırını soran, halim, kerim zatın
günlerine dökülüp saçılsın.
Allah, onların yüceliğini, devletini daimî etsin, başarılarını
arttırsın, üstünlüklerini fazlalaştırsın. O devletin dostları, o
devletin iyiliklerini isteyenler, yardım görsünler; o tapının
hasetçileri, kötülüğünü isteyenler, baş aşağı gelsinler,
kahrolsunlar. Yaratıp olgunlaştıran yüce Allah, bütün
hâllerinde, bütün işlerinde yardımcısı, dostu, gözcüsü bekçisi
ve mürşidi olsun.
Öz doğruluğuyla, tertemiz olarak boyuna sürüp giden,
birbirine ulunan, son derecede sevginin sonucu bulunan, her
zaman gönderilip duran selamınızı, dualarınızı, övüşlerinizi
almaktayız. Sizinle buluşmak, yüce buluşmanıza kavuşmak
dileği, kalemlerle anlatılacak, haberlere sığacak dereceden
çok artıktır. Sebepler yaratan, kapılar açan, her güç işi
kolaylaştıran, lütfuyla, keremiyle o dünyanın tek eriyle
buluşmamıza sebepler halk etsin.
Giden, gelenden, boyuna o, halka pek çok faydalar veren,
dünyadakileri kandıran devletin düzgünlüğü hakkında
haberler sormaktayız. Etrafa yayılan, herkesi sevindiren
haberleri aldıkça, o devletin düzgünlüğü o padişahın devleti
muştuluklarını, o bağış elinin hayırlarının, iyi işlerinin
yayıldıkça yayıldığını duydukça, yaratıp olgunlaştıran Allah’a
şükürler etmekteyiz; bize bu başarıyı veren, bize bu lütuf ve
ihsan eden Allah’ı övmekteyiz; ne de güzel nimet verendir, ne
de güzel efendidir o.
Mektubumuzu getiren aziz ve devletli oğlumuz
Husâmeddin, şükürler etmede, lütuflarınızı söylemededir. Zati
kim vardır ki o tapıya teşekkür etmesin; lütuflarını anmasın o
tapının? Ama oğlumuz Husâmeddin’in, size bambaşka bir
sevgisi vardır; o tapıya bambaşka bir gerçek bağlılığı vardır
onun. “Secde belirtileri yüzlerinde görünür.”[491] Ancak,
adamlarıyla arasında bir tartışmadır, olmuş. Onunsa onların
hakkında hayırdan, ihsandan başka bir kuruntusu yok. Fakat
onlar, bir kere soğumuşlar; ona karşı kötü bir sanıya
düşmüşler. Bütün eziyetlerin, bütün ürküntülerin ilacı, o tek
kişinin eczanesinde, padişahlık ve kulu okşayıp sevindirme
yurdundadır. Bu hoşnutsuzluğu da bu soğuk işi de umarım ki
ortadan siz kaldırırsınız. Çünkü sizin sözünüz, iki tarafa da
daha artık geçer; fitneyi, daha artık yatıştırır; sevgiyi, daha
artık fazlalaştırır.
“Padişahların sözleri, sözlerin padişahlarıdır.”
Allah’ın rahmeti ve esenlik ona, Peygamber demiştir ki:
“Büyükleri, bilgi öğrettikçe, öğüt verdikçe ümmetim,
hayırdan ayrılmaz; fakat bu iş, küçüklerinden geldi mi helak
olur gider.” Öğüt, padişahtan gelince uyruğa makbul olur;
gönülleri, o sözleri ulular. Fakat öğüt, küçüklerden büyüklere
verilecek olursa pek o kadar tesir etmez, gönüllere yerleşmez.
Padişahlığınızdan, ihsanınızdan umarım ki bu soğukluğu
ortadan kaldırırsanız; böylece de gene araları bulunur;
birleşirler; her iki taraf da siz, büyüklerinin tapısında,
kulluğunda, birbirine dost olur; aziz oğlumuz Husâmeddin’in
şükürleri, teşekkürleri, bu duacıya ulaşır; bu duacı da size
minnettar olur; bu lütfunuz da öbür lütuflarınıza katılır.
Bu yanda, küçük büyük, herkes sizi özlemiştir; sevgilerinin
çokluğundan, birçok geceler, o tek eri rüyalarında görmedeler.
Her gün, fazla düşündüğümden,
Her gece rüyada görüyorum seni.
Bu yanda, gelmesi beklenen muştuluk geldi. Allah bilir,
nasıl sevindiler. Sonra gene haber gecikti; Allah bilir, nasıl
gamlandılar. Yaratıp olgunlaştıran yüce Allah, dileklerimizin
en büyüğü olan kavuşup görüşme sebeplerini kolaylıkla
yaratsın; hangi yol hayırlıysa o yoldan lütfetsin.
Ebedî olarak elinizin altındakilere lütuflarda bulunasınız.
Öyle olsun ey âlemlerin Rabbi…
Emir Âlim’e[492]
Daima başın yeşersin, dudakların gülsün;
Dünyanın gönlü, senin yüzünden
Daima neşelensin, sevinsin.
Zahmetsiz, kedersiz sevinç, baş ağrısız sarhoşluk aziz
oğlumuz, oğulların övüncü Muzaffereddin’e eş dost olsun
yanından ayrılmasın. Allah onu, cinlerden, insanlardan bütün
düşmanlarına muzaffer etsin; kuvvetlendirsin, kudretlendirsin
onu; doğru yolu göstersin; sevdiği, razı olduğu işlerde başarı
versin ona.
Selamımızı, duamızı okuduktan sonra özlemimizi de bilsin.
Bir de şunu bilsin ki aziz, çok vefalı oğlumuz, iyi ahitli
Husâmeddin’in, bende de çok hizmet ve dostluk hakkı vardır,
sende de. “Hayrı ilk yapanın hakkı da ödenmez.” Duyduk ki
oğlumuz, bazı garezcilerin sözlerine kapılıp onunla
tartışıyormuş; bazı şeyleri hesaba almıyormuş, duymuyormuş.
Husâmeddin, eminimizdir, güvencimiz vardır ona,
oğlumuzdur bizim. “Ant içerek diyeyim ki söz, emin kişinin
sözüdür.” Bu babanın gönlünü yapmak için onun gönlünü
alması, elbise vaad etmesi, hatırını yapması gerek. Bu lütfu da
babasına yapmış olacaktır. Siz de bilirsiniz ki Husâmeddin,
bizim kucağımızda büyümüştür; kendi kötüsünü, iyisini daha
iyi bilir o. Sizin bir şüpheniz varsa yahut birisi bir şey
söylüyorsa bile, yine de öğüt vermekte, hayrınızı istemekte
bir kusur etmemiştir o; her durumda o hâl, uzaktır ondan.
Bununla kıyaslamaman, o şüpheye düşmemen gerek.
“Gerçekten de bazı şüpheler suçtur.”[493] İşte o şüphe de öyle
şüphelerdendir; sonra pişman olursun; onun suç olduğunu
görürsün.
Benden başkasını sınarsan bilirsin ki ben,
gerçekten de işin ustasıyım, bilirim
ve gereği gibi öğüt veririm.
Allah için olsun, Allah için onun hakkındaki bu vasiyetleri
tekellüf yoluyla, mübalâğayla söylüyorum sanma. Belki bu
sözler, oğlumuza söylenmesi gereken pek çok sözün pek
azıdır; binde biridir. Çünkü bu isteyiş, bu tartışma yüzünden
sonunda, ancak mahrumluk elde edecektir, ziyana girecektir;
bilsin, anlasın diye söylemekteyim. Hani hikâye ederler: Bir
savaş erinin atı yaralanır; Padişah, has ahırındaki Arap
atlarının en güzelini ona yollar; eri, ona bindirir. Ansızın o at
da yaralanır. Padişahın ağzından, kendinde olmadan “eyvah,
yazık” sözü çıkar.
O savaş eri, hemen attan iner. Padişah, ne kadar yedek at
yollarsa kabul etmez. Der ki: Ben aziz canımı, ona yardım
için feda ediyorum, acınmıyorum; eyvah, yazık demiyorum
da o, bana verdiği dört ayaklı bir hayvan için eyvah, yazık
diyor. Ben de gider, bir padişaha kulluk ederim ki canımın
değerini bilir; bu inciyi, bir kuyumcuya götürürüm.
Sizin dualarınız, hayırlı dilekleriniz, kutluluk isteyişiniz,
işlerinizin doğrulmasını dilemeniz, öylesine bir yerden olur ki
umut bile etmezsiniz, “O, hesap edilmeyen yerden
rızıklandırır.”[494]
Bunu söylemek bize, kabul etmek Allah’a, neliksiz
niteliksiz yardım da çevremizdekilere düşer.
Allah’ın bana kısmet ettiğine razı oldum ben;
İşimi yaratanıma havale ettim ben.
Geçen zamanda Allah, güzel işleri yaptı;
Kalan zamanda da öyle güzel işler yapar.
Sana güç gelen, senin benliğindendir,
varlığındandır;
Yoksa işi kolay geçiştiren kişilere ömür, kolay geçer.
Hafifletin de Allah da sizin yükünüzü hafifletsin vesselam.
Husâmeddin’in, sana şükredişini duymazsam pek çok
incineceğim.
“Kur’an’ı biz indirdik gerçekten de ve biziz onu koruyan
elbette.”[495]
Fatıma Hatun’a[496]
Canım, canına karışmıştır, birleşmiştir;
Seni inciten her şey, beni de incitir.
Ululandıkça ululansın, Allah’a tanık getiririm, ant içerim
yüce Allah’ın önüne ön olmayan zatına; özü doğru
evladımızın hatırı, neden yaralanırsa sizin gamınız, on kat
artığıyla bizim gamımızdır; sizin düşünceniz, tasanız, bizim
düşüncemizdir; bizim tasamızdır. Şeyhlerin padişahının,
gerçekler ışıklarının doğusunun hakları, bağışları,
efendilikleri, bu duacının boynunda bir borçtur ki hiçbir
suretle şükretmekle, hiçbir hizmetinde bulunmakla bunu
ödemeye imkân yoktur; Allah, onun ruhunu kutlasın; onun
şükrünü, ancak yüce Allah’ın hazinesi ödeyebilir.
Evladımdan dileğim şudur: Babasından hiçbir şey
gizlemesin; kimden incinirse söylesin; Allah dilerse ne kadar
mümkünse o kadar, yardımda kusur etmem, bunu canıma
minnet bilirim. Hatta aziz oğlum Bahâeddin, sizi incitmeye
uğraşırsa gerçekten, ama gerçekten, gönlümü, sevgimi alırım
ondan; sevmekten vazgeçerim onu; selamına cevap vermem;
cenazeme bile gelmesin; istemem...
Ondan başka kim olursa olsun, hükmüm gene budur. Yalnız
hiç gam yememeni, dertlenmemeni isterim. Ulular ulusu
Allah, sizin yardımınızdadır. Allah kulları da yardımınızdadır
sizin.
Sizin hakkınızda kötü sözler söyleyen olursa bilin ki deniz,
köpeğin ağzıyla pislenmez; şeker kamışı dengi, sinek üşmekle
değerinden düşmez. Şuna iyiden iyiye inanmışım ki yüz bin
kez, biz mazlumuz diye ant içseler, sizin hakkınızda duada
bulunmayanları, sizi sevmeyenleri mazlum tanımam; zalim
bilirim; antlarını, özürlerini kabul etmem. Vallahi, billahi,
tallahi hiçbir özürlerini, hiçbir antlarını, hiçbir düzenlerini
kabul etmem...
Sizin hakkınızda kötü söyleyenin ağlayışına da aldırış
etmem; mazlum sizsiniz. Size hürmet etseler, efendi,
efendimizin evladı deseler size; bu sözü yüzünüze karşı
söyledikleri gibi, iki yüzlülük etmeyip arkanızdan da aynı
sözü söyleseler; ayıbı, kusuru, kendilerine verseler, suçlu
biziz deseler, bütün bunlarla bile, hepsi de zalimdir, mazlum
sizsiniz. Çünkü sizin hakkınız, o sultanın hakkı, onların
yaptıkları işlerden, söyledikleri sözlerden yüzlerce kat artıktır.
Vallahi de böyledir; billahi de böyledir; tallahi de böyle...
Ben, nezaketim yüzünden bir toplumun yüzüne zehir gibi
gülsem bile, hamdolsun. Yüce Allah, bana o aydın gönlü
vermiştir; bilirim ve anlarım ki onlar, canla gönülle Hakk’a,
Hakk’ın kullarına, apaçık, doğru bir gönülle bağlanmadıkça,
düzeni bulanık suya attıkça, işleri ters gösterdikçe, Allah
kullarının ayaklarına toprak olmadıkça, onlara kul köle
kesilmedikçe ben, bu işi, doğru bir gönülle yapmamışımdır
bunu. Babanızın inancı budur; bu inançla ölürüm, bu inançla
mezara giderim. Allah için olsun, Allah için bu babanızdan
hiç gizlemeyin; hâlleri, bir bir bana söyleyin de Allah
yardımıyla, mümkün olduğu kadar yardım edeyim.
Siz, o sultanın eserlerinden, Hak amanının heykelisiniz bu
âlemde; sizin bereketinizle onun tertemiz ruhu,
yeryüzündekilere, sizin sebebinizle, yüz binlerce yardımda
bulunur. Eserleriniz, hiç mi hiç eksik olmasın; soyunuz
kesilmesin, hem de kıyamet gününe dek; sizin ve
oğullarınızın gönlünüz gamlanmasın...
Öyle olsun ey âlemlerin Rabbi...
Bahâeddin ve Alâeddin’e
Aziz, devletli, üstün, ihsan sahibi, güzel inançlı oğlum
Bahâeddin ve aziz, pek yüce, pek kutlu ulu oğlum Alâaddin
kutluluklarınız daimî olsun.
Bu babalarının selamını anmalarını, aziz babamız, besleyip
yetiştiren, kendisine hizmet edilmesi gereken Şerâfeddin’e
karşı, hiçbir suretle kabalık etmemelerini, sözlerine karşılık
vermemelerini, ona babalarına nasıl bakıyorlarsa öyle
bakmalarını, babalarını nasıl görüyorlarsa öyle görmelerini
dilerim. Olmayacak bir iş yapsa bile onu, babalarının
yaptığını sanmalarını, tahammül göstermelerini isterim.
Aziz babamız Şerâfeddin’in, babanızla pek çok hukuku
vardır. Devlet sahibi oğullarımdan pek büyük, pek büyük,
ama pek büyük umudum var; güzellikle, lütufla, merhametle
muamele ederler; incitmezler onu. Ona ne söz söylerlerse
tatlılıkla, güzellikle söylerler.
Babalarının gönlünü yapmak için kızdıkları zaman, hiçbir
söz etmeyip birkaç kez gezip dolanmaya, yatıp uyumaya
uğraşsınlar; bununla oyalansınlar; böylece de bu hususa dair
haberim olsun; çocuklarıma daha da fazla dua edeyim;
haklarındaki esirgemem, daha da fazla coşsun. Yüce Allah
dilerse pek tez bir zamanda, kutlulukla, sevinçle, neşeli bir
hâlde, muratlarına ermiş olarak dönerler.
Gürcü Hatun’a[497]
Huyları güzel, melek sıfatlı, gönlü diri, aydın, kulların
övüncü, çekinenlerin ziyneti, Allah’ı tanır, sonu görür,
yoksullar yardımcısının sıhhat ve afiyette olmasını
ululandıkça ululansın; “Hastalandığım vakit bana şifa
veren”[498] buyuran tapıdan dilerim. Allah o Hanım’ın
ismetini daimi etsin, büyüklüğünü arttırsın; zevali
bulunmayan eczaneden, sonu olmayan kendi kerem ve bağış
hazinesinden, o azizeye şifa şerbetini, beden, din ve gönül
sıhhatinin ilacını ihsan etsin. Çünkü onun aziz varlığı,
yoksullara eş dosttur; yoksullara sığınaktır. Bir soluğu bile
yitirmeyen tapıda, doğru yol yolcularına, her adımda, her
solukta doğru yolu göstermededir; onlara, elinden geldiği
kadar öğütler vermededir; boyuna hayırlarda, ihsanlarda
bulunmadadır; kulluk etmede, yalnızlık âleminde Allah’a
yalvarıp yakarmadadır. O tapıda bir zerre bile unutulmaz da
azalmaz da. O bir zerre iyiliği dağ yapar; kusur dağını da bir
zerre hâline getirir. Çünkü ben buyurur, halkı yokluktan
varlığa getirdim; onlara ömür, akıl verdim; sebepler ihsan
ettim. Fakat bu güzel işler yahut kötü işler ekinini ekişte, bu
alışverişte, onlardan faydalanayım, kâr elde edeyim diye
değil. Çünkü ben, kârdan, faydadan münezzehim. Onlar
benden fayda elde etsinler, devlete ersinler, ebedi kutluluk
bulsunlar diye yarattım onları. Allah’a hamdolsun ki bu yüce
anlamlar, o tek hatuna aydındır; perdesiz olarak gözünün
önünde durmaktadır. Ahiret devletine dair, başkaları için taklit
olan, şüpheli bulunan şeyler, onun için gerçektir, tam
görüştür. Ancak pılıyı-pırtıyı dolaptan çıkardılar da kumaş
ıssına gösterdiler mi ona da hoş gelir.
Mektup yazmayışımızın sebebini, siz de bilirsiniz. Her
şeyin mıstarı, derecesi, onun elindedir, onun buyruğundadır.
Onun izni olmadan bir an geçmez, bir soluk bile alınmaz;
buna imkân yoktur. Halk takdir denizinde, gemiler gibi başı
dönmüş bir hâlde, yele uymuştur, dağılmıştır.
Sen, ey gemi, bu yana yürü diye o gemiye bağırırsın.
Gemiyse hâl diliyle sana cevap verir de der ki: Biz, denizden
esen yele uymuşuz; soldan mı gelir, sağdan mı önden mi eser,
arkadan mı? Ona tabiyiz. İnanmıyorsan aczine bir bak. Yüz
binlerce işin, dilemediğin gibi olup durmada. Kendi aciz
pencerenden bak, bütün âlemin aczini düşün, gör. Acizler
penceresinden de dilediği gibi her şeye gücü yetenin gücünü
kuvvetini gör. Çünkü padişah, at, sırtında, üstüne bir binen
kişinin bulunduğunu anlasın, ona bir gem vuran binmiştir,
bunu bilsin diye atın gemini kasar, dilediği tarafa çeker. Ebedî
olarak doğrulukta, beden ve görüş sıhhatinde olun.
Bir Mektup[499]
Esenlik, gündüzün, toplantınızda bulunanlara;
Bir gün olup da bulunduğunuz yere konan kişiye.
Yel, beni size götürseydi;
Yellerin eteklerine sarılırdım.
Ağlayıcı Hâce Ali, bugünlerde bizim Muhammed’imiz için
ağlamadaydı; ağlarken de Rum dilince ey rahmetli cennetlik
demedeydi; sana ağlamak çağı, işte şimdicek sona erdi;
ağlayanlar, işlere daldılar; seni anmaktan, sana ağlamaktan
vazgeçtiler.
Acaba sen, o gurbet ilde nasılsın? Sonra gene diyordu ki: Ey
kız kardeşler, ey azizler, işitmiyor musunuz? O rahmetli
çocuk, bana ne cevap veriyor?
Diyor ki: Bütün ağızlar kapansa da beni anmasa hepiniz
beni unutsanız, gene de o bağrı yanık anam, beni hiç mi hiç
unutmaz; hayalim, onun gözünün önünden gitmez; soluktan
soluğa, daha da artık yanar, daha da artık ağlar o.
Bu söz, ister ana olsun, ister bir başkası, dünyada bir
birleriyle buluşup sevişenler hakkında, aşırı bir sözdür. Ama
din ehlinin ve temiz kardeşlerin ululukla bile olan hâl birliği
vefaları, bozulmayıp duran ahitleri, hele o canların canı,
akılların aklı, Rabb’in gerçeklerin güneşi, gökyüzünün
rahmeti, sonsuz cennetlerin denizi, Allah’ın nehirlerinin aktığı
bahçeler, “Allah onları sever; onlar da Allah’ı severler”[500]
kitabının fihristi olan zatın sevgisi hakkında böyle bir söz
söylenemez. Böyle bir şey düşünülemez.
Allah yüceliğini daimî etsin; arifleri, onun her yanı
kaplayan gölgesinin, bol bol lütuflarının devamıyla
faydalandırsın. Onun kutlu birliği, uykuda da parıl parıl
parlamadadır, uyanıklıkta da…
Bir işe koyulduğumuz çağda da işten güçten kaldığımız
çağda da. Hem de o parıltı, çürüyüp gitmiş parçalara da
yardım yalımlarını saçmada, onlarla eş dost olmadadır. Ayak
basmamış çölleri, ovaları da bu yardımıyla diriltmededir.
O yalımın, o parlayışın, o vergilerin, bağışların eserleri, bir
biri ardınca durmadan, boyuna açılıp saçılmadadır; belirip
görünmededir. O, dost olmadığı çağda dosttur; dayanılacak
kişi bulunmadığı vakitte dayanılacak destektir; âlemler
Rabbinin huylarıyla huylanmıştır, sıfatlarına bürünmüştür o.
Sırça incelmiştir, şarap da incelmiştir;
Bir birine benzemiştir; iş de zorlaşmıştır.
Gönüllerin rızıkları, sağ elinden eksik olmasın; değerler de
sol eline verilsin.
Seni bir konakta gören, sanki
Bütün insanları, bütün yerleri görmüşe döner.
Topluca şükredilmiş oldu; etraflıca anlatarak değil. Nimet
ıssına şükretmek de vaciptir. “Allah, en hayırlı koruyucudur
ve odur merhametlilerin en merhametlisi.”[501] Daha da fazla
hakkıdır, daha da fazla yaraşır, bizi, “karşı karşıya tahtlarda
oturan”lardan[502] etmesi, din günü ülkelerinde.